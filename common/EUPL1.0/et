Euroopa Liidu tarkvara vaba kasutuse litsents
v.1.0

EUPL © Euroopa Ühendus 2007

Euroopa Liidu tarkvara vaba kasutuse litsents ("EUPL")
[EUPL: "European Union Public Licence"] kehtib allpool määratletud teose
või tarkvara suhtes, mida levitatakse vastavalt käesoleva litsentsi
tingimustele. Teost on keelatud kasutada muul viisil kui vastavalt
käesoleva litsentsi tingimustele niivõrd, kuivõrd sellise kasutamise
suhtes kehtivad teose autoriõiguse omaja õigused.

Originaalteost levitatakse vastavalt käesoleva litsentsi tingimustele, kui
allpool määratletud litsentsiandja paneb vahetult originaalteose
autoriõiguse märke järele järgmise märke:

    Litsentsitud EUPL v.1.0 alusel

või on muul viisil väljendanud soovi litsentsida originaalteos EUPL alusel.


1. Mõisted

Käesolevas litsentsis kasutatakse järgmisi mõisteid:

−   litsents: käesolev litsents;

−   originaalteos või tarkvara: tarkvara, mida litsentsiandja käesoleva
    litsentsi alusel levitab ja/või edastab ning mis on kättesaadav
    lähtekoodina ja teatavatel juhtudel ka täitmiskoodina;

−   tuletatud teos: teos või tarkvara, mida litsentsisaajal on olnud
    võimalik luua tuginedes originaalteosele või selle muudetud
    versioonile. Käesolevas litsentsis ei määratleta muudatuse ulatust
    või sõltuvust originaalteosest, mis on vajalik selleks, et
    klassifitseerida teos tuletatud teoseks; selline ulatus määratakse
    kindlaks vastavalt artiklis 15 nimetatud riigis kehtivatele
    autoriõigust käsitlevatele õigusaktidele;

−   teos: originaalteos ja/või sellest tuletatud teosed;

−   lähtekood: teose inimloetav vorm, mida inimestel on kõige lihtsam
    uurida ja muuta;

−   täitmiskood: igasugune kood, mille on tavaliselt koostanud arvuti
    ja mis on mõeldud arvuti poolt programmina tõlgendamiseks;

−   litsentsiandja: füüsiline või juriidiline isik, kes levitab ja/või
    edastab teost litsentsi alusel;

−   edasiarendaja: füüsiline või juriidiline isik, kes muudab teost
    litsentsi alusel või osaleb muul moel tuletatud teose loomises;

−   litsentsisaaja või „Teie”: iga füüsiline või juriidiline isik, kes
    kasutab tarkvara ükskõik mis moel vastavalt litsentsi tingimustele;

−   levitamine ja/või edastamine: teose koopiate müümine, teisele
    isikule andmine, laenutamine, rentimine, levitamine, edastamine,
    ülekandmine või teose koopiate muul viisil teistele füüsilistele või
    juriidilistele isikutele kättesaadavaks tegemine võrgus või
    võrguväliselt.


2. Litsentsiga antavate õiguste ulatus

Käesolevaga annab litsentsiandja Teile ülemaailmse, tasuta, all-litsentsi
andmise õigusega lihtlitsentsi ning mille alusel võite teha originaalteose
suhtes kehtiva autoriõiguse kehtivuse tähtaja jooksul järgmist:

−   kasutada teost mis tahes eesmärgil ja mis tahes viisil,

−   teost reprodutseerida,

−   originaalteost muuta ja luua teosel põhinevaid tuletatud teoseid,

−   teost või selle koopiaid üldsusele edastada, sealhulgas neid
    kättesaadavaks teha või eksponeerida, samuti avalikult esitada,

−   teost või selle koopiaid levitada,

−   teost või selle koopiaid laenutada ja rentida,

−   anda all-litsentse teose või selle koopiate suhtes kehtivate õiguste
    kohta.

Neid õigusi võib teostada ükskõik millises praegu tuntud või hiljem
leiutatud keskkonnas, toel või formaadis, ja ulatuses, nagu lubab
kohaldatav õigus.

Riikides, kus kehtivad isiklikud õigused, loobub litsentsiandja seadusega
lubatud ulatuses oma õigusest teostada isiklikke õigusi, et oleks võimalik
eespool loetletud varalisi õigusi litsentsida.

Litsentsiandja annab litsentsisaajale tasuta lihtlitsentsi kõigi
litsentsiandjale kuuluvate patentide kasutamiseks ulatuses, mis on vajalik
teose suhtes käesoleva litsentsiga antud õiguste kasutamiseks.


3. Lähtekoodi edastamine

Litsentsiandja võib teose kättesaadavaks teha kas lähtekoodi või
täitmiskoodi kujul. Kui teos tehakse kättesaadavaks täitmiskoodi kujul,
siis lisab litsentsiandja igale tema poolt levitatavale teose koopiale
lähtekoodi masinloetava koopia või näitab teose autoriõiguse märke järele
lisatud märkega ära hoidla, kust lähtekood on kergesti ja tasuta
kättesaadav seni, kuni litsentsiandja jätkab teose levitamist ja/või
edastamist.


4. Autoriõiguse piiramine

Käesolev litsents ei võta litsentsisaajalt võimalusi, mis tulenevad
originaalteose või tarkvara õiguste omaja ainuõiguste suhtes kehtestatud
eranditest või ainuõiguste piiramisest, nende õiguste ammendumisest või
muudest neile õigustele kohaldatavatest piirangutest.


5. Litsentsisaaja kohustused

Eespool nimetatud õigused antakse litsentsisaajale tingimusel, et ta peab
kinni teatavatest piirangutest ja täidab teatavaid talle pandud kohustusi.
Need kohustused on järgmised:

Õigus autorsusele: Litsentsisaaja hoiab puutumatuna kõik autoriõiguse,
patentide ja kaubamärkide kohta käivad märked ja kõik märked, mis
viitavad litsentsile ja garantii puudumisele. Litsentsisaaja peab teose iga
tema poolt levitatavale ja/või edastatavale koopiale lisama nimetatud
märgete koopiad ja litsentsi koopia. Litsentsisaaja peab tagama, et iga
tuletatud teos kannab selget märget selle kohta, et teost on muudetud ja
muutmise kuupäeva.

Klausel vaba kasutamise tagamise kohta (copyleft): Kui
litsentsisaaja levitab ja/või edastab originaalteose koopiaid või
originaalteosel põhinevaid tuletatud teoseid, toimub see levitamine ja/või
edastamine vastavalt käesoleva litsentsi tingimustele. Litsentsisaaja ei
tohi (litsentsiandjaks saades) teosele või tuletatud teosele lisada ega
kehtestada mingeid lisatingimusi, mis muudavad või piiravad litsentsi
tingimusi.

Ühilduvuse klausel: Kui litsentsisaaja levitab ja/või edastab tuletatud
teoseid või nende koopiaid, mis põhinevad nii originaalteosel kui ka teisel,
vastavalt käesoleva litsentsiga ühilduvale litsentsile litsentsitud teosel,
toimub see levitamine ja/või edastamine vastavalt nimetatud ühilduva
litsentsi tingimustele. Käesolevas klauslis tähendab „ühilduv litsents”
käesoleva litsentsi lisas loetletud litsentse. Kui litsentsisaaja ühilduvale
litsentsile vastavad kohustused on vastuolus tema kohustustega vastavalt
käesolevale litsentsile, loetakse kehtivaks ühilduva litsentsi kohased
kohustused.

Lähtekoodi lisamine: Teose koopiate levitamisel ja/või edastamisel lisab
litsentsisaaja igale koopiale lähtekoodi masinloetava koopia või näitab ära
hoidla, kust lähtekood on kergesti ja tasuta kättesaadav seni, kuni
litsentsisaaja jätkab teose levitamist ja/või edastamist.

Õiguskaitse: Käesoleva litsentsiga ei anta luba kasutada litsentsiandja
ärinimesid, kaubamärke, teenindusmärke või nimesid, välja arvatud juhul,
kui see on vajalik mõistlikuks ja tavapäraseks kasutamiseks teose päritolu
kirjeldamisel ja autoriõiguse märke sisu reprodutseerimisel.


6. Autorsuse ahel

Algne litsentsiandja tagab, et käesoleva litsentsiga antav autoriõigus
originaalteosele kuulub talle või on talle litsentsitud ja et tal on õigus ja
volitus anda litsentsi.

Edasiarendaja tagab, et autoriõigus tema poolt teosele tehtavatele
muudatustele kuulub talle või on talle litsentsitud ja et tal on õigus ja
volitus anda litsentsi.

Iga kord, kui Teie litsentsisaajana saate teose, annavad algne
litsentsiandja ja hilisemad edasiarendajad Teile litsentsi nende osaluse
kasutamiseks teoses vastavalt käesoleva litsentsi tingimustele.


7. Garantii puudumine

Teos on pooleliolev teos, mida arvukad edasiarendajad järjepidevalt
parendavad. See ei ole lõpetatud teos ja võib seetõttu sisaldada defekte ja
programmivigu, mis on omased seda liiki tarkvara arendamisele.

Seetõttu levitatakse teost litsentsi alusel „sellisena, nagu see on” ilma
teose suhtes kehtiva garantiita, muu hulgas garantiita kaubandusliku
kvaliteedi kohta, garantiita sobivuse kohta mingi kindla eesmärgi jaoks,
garantiita defektide ja vigade puudumise kohta, garantiita täpsuse kohta
ja selle kohta, et ei ole rikutud intellektuaalse omandi õigusi, mis ei ole
autoriõigused, nagu on määratletudkäesoleva litsentsi artikli 6 alusel.

Käesolev garantii puudumise klausel on litsentsi oluline osa ja teosele
õiguste andmise eeltingimus.


8. Vastutuse välistamine

Välja arvatud tahtliku õiguserikkumise või otseselt füüsilistele isikutele
tekitatud füüsilise kahju puhul, ei vastuta litsentsiandja litsentsi või teose
kasutamise tagajärjel tekkinud mistahes otsese või kaudse, varalise või
moraalse kahju eest, muu hulgas maineväärtuse langusest tekkinud
kahju, tööseisakute, arvutirikke ja talitlushäirete, andmete kadumise ja
ärikahju eest, isegi juhul kui litsentsiandjat on sellise kahju tekkimise
võimalikkusest teavitatud. Litsentsiandja vastutab siiski vastavalt
tootevastutust käsitlevatele õigusaktidele niivõrd, kuivõrd need
õigusaktid teose kohta kehtivad.


9. Lisakokkulepped

Originaalteose või tuletatud teoste levitamisel võite Te sõlmida
lisakokkuleppe selle kohta, et Te pakute tugiteenuseid, garantiid, hüvitist
või muid käesoleva litsentsiga vastavuses olevaid vastutuskohustusi ja/või
teenuseid ning võtate selliste teenuste eest tasu. Kuid selliste kohustuste
võtmisel võite Te tegutseda ainult iseenda nimel ja vastutusel, mitte algse
litsentsiandja või teiste edasiarendajate nimel, ja ainult juhul, kui Te
nõustute edasiarendajaid vabastama vastutusest, kaitsma ja hoidma kahju
tekkimise eest vastutuse või nõuete osas, mida nende vastu võidakse
esitada selle tagajärjel, et Teie pakute sellist garantiid või võtate
lisavastutuse.


10. Litsentsiga nõustumine

Käesoleva litsentsi sätetega saab nõustuda klõpsates ikoonile „Nõustun”
litsentsi teksti näitava akna all või väljendades nõusolekut muul sarnasel
viisil vastavalt kehtivatele õigusaktidele. Sellele ikoonile klõpsates
väljendate Te selget ja tagasivõtmatut nõusolekut käesoleva litsentsi ja
kõigi selle tingimuste ja nõuetega.

Samuti nõustute Te tagasivõtmatult käesoleva litsentsi ning kõigi selle
tingimuste ja nõuetega, kui Te teostate käesoleva litsentsi artiklis 2 Teile
antud õigusi, näiteks teose kasutamine, tuletatud teose loomine või teose
või selle koopiate levitamine ja/või edastamine.


11. Üldsuse teavitamine

Juhul, kui Te kasutate teose levitamiseks ja/või edastamiseks
elektroonilisi sidevahendeid (näiteks võimaldate teose allalaadimist
veebisaidilt), tuleb levitamiskanalil või andmekandjal (näiteks veebisaidil)
edastada üldsusele vähemalt kohaldatava õiguse alusel kohustuslik teave
litsentsiandja isiku ja aadressi kohta, litsentsi kohta ja selle kohta, kuidas
see on litsentsisaajale kättesaadav, litsentsilepingu sõlmimise kohta ja
selle kohta, kuidas saab litsentsisaaja litsentsi  säilitada ja reprodutseerida.


12. Litsentsi lõppemine

Litsents ja sellega antud õigused lõppevad automaatselt juhul, kui
litsentsisaaja rikub litsentsi tingimusi.

Litsentsi sellise lõppemise korral ei lõpe ühegi sellise isiku litsents, kes
sai teose litsentsisaajalt vastavalt litsentsi tingimustele, juhul kui see isik
täidab jätkuvalt litsentsi tingimusi.


13. Muud sätted

Ilma et see piiraks litsentsi artikli 9 kohaldamist, sisaldab litsents kogu
osapoolte vahelist kokkulepet, mis käsitleb vastavalt käesolevale
litsentsile litsentsitud teost.

Kui mõni litsentsi säte on vastavalt kohaldatavale õigusele kehtetu või
kohaldamatu, ei mõjuta see litsentsi kui terviku kehtivust ega
jõustatavust. Sellist sätet tõlgendatakse ja/või muudetakse nii, nagu see
on vajalik selle kehtivaks ja jõustatavaks muutmiseks.

Euroopa Komisjon võib kehtestada käesoleva litsentsi tõlkeid ja/või
siduvaid uusi versioone, kui see on vajalik ja põhjendatud. Litsentsi uued
versioonid avaldatakse kordumatu versiooninumbriga. Litsentsi uus
versioon muutub Teie jaoks siduvaks hetkest, mil Te saate teada selle
avaldamisest.


14. Kohtualluvus

Käesoleva litsentsi tõlgendamisest tulenevad kohtuvaidlused Euroopa
Komisjoni kui litsentsiandja ja mis tahes litsentsisaaja vahel kuuluvad
Euroopa Ühenduste Kohtu pädevusse, nagu on sätestatud Euroopa
Ühenduse asutamislepingu artiklis 238.

Käesoleva litsentsi tõlgendamisest tulenevad kohtuvaidlused muude
osapoolte kui Euroopa Komisjon vahel kuuluvad selle pädeva kohtu
ainupädevusse, kelle tööpiirkonnas asub litsentsiandja elukoht või
peamine tegevuskoht.


15. Kohaldatav õigus

Käesoleva litsentsi suhtes kohaldatakse selle Euroopa Liidu riigi õigust,
kus asub litsentsiandja elukoht või asukoht.
Käesoleva litsentsi suhtes kohaldatakse Belgia õigust, kui:

−   tekib kohtuvaidlus Euroopa Komisjoni kui litsentsiandja ja ükskõik
    millise litsentsisaaja vahel,

−   muul litsentsiandjal kui Euroopa Komisjon ei ole üheski Euroopa
    Liidu riigis elukohta ega asukohta.


===


Lisa

„Ühilduvad litsentsid” Euroopa Liidu tarkvara vaba kasutuse
litsentsi (EUPL) artikli 5 tähenduses on:

−   General Public License (GPL) v. 2

−   Open Software License (OSL) v. 2.1, v. 3.0

−   Common Public License v. 1.0

−   Eclipse Public License v. 1.0

−   Cecill v. 2.0

