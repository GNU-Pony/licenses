Europos Sąjungos viešoji licencija
v.1.0

EUPL © Europos bendrija, 2007

Ši Europos Sąjungos viešoji licencija (toliau – EUPL)[EUPL: "European Union Public Licence"]
taikoma Kūriniui arba Programinei įrangai (kaip apibrėžta toliau), kurie teikiami naudoti
šioje Licencijoje nustatytomis sąlygomis. Kūrinį naudoti kitaip, negu numatyta pagal šią
Licenciją, draudžiama (tiek, kiek toks naudojimas patenka į Kūrinio autorių teisių turėtojo
teisių apimtį).

Originalų kūrinį leidžiama naudoti šioje Licencijoje nustatytomis sąlygomis, kai
Licenciaras (kaip apibrėžta toliau) po nuorodos į Originalaus kūrinio autorių teises
pateikia šią nuorodą:

    Licencijuota pagal EUPL V.1.0

arba kitomis priemonėmis išreiškia savo norą leisti jį naudoti pagal EUPL.


1. Sąvokų apibrėžimai

Šioje Licencijoje vartojamos sąvokos reiškia:

–   Licencija – ši Licencija.

–   Originalus kūrinys arba Programinė įranga – programinė įranga, kurią platina
    ir (arba) kurią viešai paskelbia Licenciaras šioje Licencijoje nustatytomis
    sąlygomis ir kuri gaunama kaip Išeities kodas, taip pat atitinkamai kaip
    Vykdomasis kodas.

–   Išvestiniai kūriniai – kūriniai arba programinė įranga, kuriuos Licenciatas
    galėtų sukurti remdamasis Originaliu kūriniu arba jo pakeitimais. Šioje
    Licencijoje neapibrėžiamas pakeitimų mastas ar ryšys su Originaliu kūriniu,
    dėl kurių kūrinys pripažįstamas Išvestiniu kūriniu; toks mastas apibrėžiamas
    autorių teisių įstatymuose, taikomuose 15 straipsnyje minimoje valstybėje.

–   Kūrinys – Originalus kūrinys ir (arba) juo pasinaudojus sukurti Išvestiniai
    kūriniai.

–   Išeities kodas – žmonėms suprantama Kūrinio forma, kurią patogu nagrinėti ir
    keisti.

–   Vykdomasis kodas – bet koks įprastai sukompiliuotas kodas, kurį kompiuteris
    supranta kaip programą.

–   Licenciaras – fizinis arba juridinis asmuo, platinantis Kūrinį ir (arba) viešai
    paskelbiantis jį Licencijoje nustatytomis sąlygomis.

–   Bendraautoris (bendraautoriai) – bet koks fizinis arba juridinis asmuo, kuris
    licencijoje nustatytomis sąlygomis keičia Kūrinį arba kitokiu būdu prisideda
    prie Išvestinio kūrinio sukūrimo.

–   Licenciatas arba „Jūs” – bet koks fizinis arba juridinis asmuo, kuris kuriuo
    nors būdu naudoja Programinę įrangą Licencijoje nustatytomis sąlygomis.

–   Platinimas ir (arba) Viešas paskelbimas – veikla, susijusi su kurio nors kito
    fizinio arba juridinio asmens disponuojamo Kūrinio kopijų pardavimu,
    perleidimu, teikimu panaudai, nuomojimu, platinimu, viešu paskelbimu,
    transliavimu ar pateikimu naudotis prijungties arba atjungties režimu.


2. Licencijos suteikiamų teisių taikymo apimtis

Licenciaras šiuo dokumentu Jums suteikia pasaulinę, neatlygintiną, neišimtinę,
sublicencijuojamą licenciją užsiimti toliau nurodyta veikla tokios trukmės laikotarpiu,
kurio metu Originaliam kūriniui taikoma autorių teisių apsauga:

–   naudotis Kūriniu visomis sąlygomis ir visais tikslais,

–   atgaminti Kūrinį,

–   keisti Originalų kūrinį ir remiantis Kūriniu kurti Išvestinius kūrinius,

–   viešai paskelbti, įskaitant teisę leisti viešai juo naudotis arba viešai rodyti
    (eksponuoti), Kūrinį bei jo kopijas ir prireikus – viešai atlikti Kūrinį,

–   platinti Kūrinį ar jo kopijas,

–   teikti panaudai ir nuomoti Kūrinį ar jo kopijas,

–   sublicencijuoti suteiktas teises į Kūrinį ar jo kopijas.

Tiek, kiek taikomi įstatymai leidžia tai daryti, šios teisės gali būti taikomos bet
kokioms laikmenoms, įrangai ir formatams, jau žinomiems ar vėliau išrastiems.

Šalyse, kuriose suteikiamos asmeninės neturtinės teisės, Licenciaras atsisako savo
teisės naudotis asmeninėmis neturtinėmis teisėmis tiek, kiek tai būtina, kad galiotų
licencija, suteikianti pirmiau nurodytas turtines teises.

Licenciaras suteikia Licenciatui neatlygintinas, neišimtines teises naudotis visais
Licenciaro turimais patentais tiek, kiek būtina, norint pasinaudoti pagal šią licenciją
kūriniui taikomomis teisėmis.


3. Išeities kodo viešas paskelbimas

Licenciaras gali pateikti Kūrinį išeities arba Vykdomojo kodo forma. Jeigu Kūrinys
pateikiamas Vykdomojo kodo forma, Licenciaras kartu su kiekviena platinama
Kūrinio kopija taip pat pateikia Kūrinio Išeities kodo kopiją, kurią galima skaityti
techninėmis priemonėmis, arba po nuorodos į Kūrinio autorių teises pateikiamoje
nuorodoje, įvardija saugyklą, kurioje Išeities kodas lengvai ir laisvai prieinamas tol,
kol Licenciaras platina ir (arba) viešai skelbia Kūrinį.


4. Autorių teisių apribojimai

Nė viena šios Licencijos nuostata neleidžia atimti iš Licenciato naudos, gaunamos dėl
kokios nors išimties, susijusios su Originalaus kūrinio ar Programinės įrangos teisių
turėtojų išimtinėmis teisėmis, ar dėl tokių teisių apribojimo, teisių išnaudojimo arba
kitais joms taikomais apribojimais.


5. Licenciato pareigos

Pirmiau nurodytų teisių suteikimas priklauso nuo kai kurių Licenciatui taikomų
apribojimų ir pareigų. Šios pareigos yra tokios:

Autorystės teisė: Licenciatas įsipareigoja nekeisti nuorodų dėl autorių teisių, patentų
ar prekių ženklų ir įspėjimų, nurodančių Licenciją, bei garantijų ribojimų. Licenciatas
prie kiekvienos Kūrinio kopijos, kurią jis platina ir (arba) viešai paskelbia, privalo
pridėti tokių nuorodų kopiją ir Licencijos kopiją. Licenciatas privalo užtikrinti, kad
kiekvienas Išvestinis kūrinys turėtų aiškias nuorodas apie Kūrinio pakeitimus ir
pakeitimų datą.

Nuostata dėl laisvo naudojimo („copyleft“): jeigu Licenciatas platina ir (arba)
viešai paskelbia Originalių kūrinių arba Išvestinių kūrinių, paremtų Originaliu
kūriniu, kopijas, šis Platinimas ir (arba) Viešas paskelbimas bus atliekamas šioje
Licencijoje nustatytomis sąlygomis. Licenciatas (tampantis Licenciaru) Kūriniui ar
Išvestiniam kūriniui negali nustatyti ar taikyti kokių nors papildomų sąlygų, kurios
keičia ar apriboja Licencijos sąlygas.

Nuostata dėl atitikties: jeigu Licenciatas platina ir (arba) viešai paskelbia Išvestinius
kūrinius ar jų kopijas, pagrįstas ir Originaliu kūriniu, ir kitu kūriniu, licencijuotu pagal
Analogiškąją licenciją, toks platinimas ir (arba) viešas paskelbimas gali būti
atliekamas tos Analogiškosios licencijos sąlygomis. Įgyvendinant šią nuostatą,
Analogiškoji licencija – tai licencijos, nurodytos šios Licencijos priedėlyje. Jeigu
Licenciato pareigos pagal Analogiškąją licenciją prieštarauja jo pareigoms pagal šią
Licenciją, vadovaujamasi pareigomis, nustatytomis pagal Analogiškąją licenciją.

Išeities kodo teikimas: platindamas ir (arba) viešai paskelbdamas Kūrinio kopijas,
Licenciatas suteiks techninėmis priemonėmis skaityti pritaikytą Išeities kodo kopiją
arba nurodys saugyklą, kur šis kodas bus lengvai ir laisvai prieinamas tol, kol
Licenciatas platins ir (arba) viešai skelbs šį Kūrinį.

Teisinė apsauga: ši Licencija nesuteikia leidimo naudoti prekinių pavadinimų, prekių
ženklų, paslaugų ženklų ar Licenciato vardų, išskyrus atvejus, kai to reikia pagrįstu ir
įprastu tikslu nurodant Kūrinio kilmę ir atkuriant pranešimo dėl autorių teisių turinį.


6. Autorystės seka

Pirminis Licenciaras užtikrina, kad jis turi Originalaus kūrinio autorių teises,
suteikiamas šiuo dokumentu, arba kad tos teisės jam yra suteiktos pagal licenciją ir
kad jis turi įgaliojimus išduoti šią Licenciją.

Kiekvienas Bendraautoris užtikrina, kad jo padarytų Kūrinio pakeitimų autorių teisės
priklauso jam arba yra jam suteiktos pagal licenciją ir kad jis turi įgaliojimus išduoti
šią Licenciją.

Kiekvieną kartą kai Jūs, kaip Licenciatas, gaunate Kūrinį, pirminis Licenciaras ir
tolesni Bendraautoriai suteikia Jums licenciją naudotis jų indėliu į Kūrinį šioje
Licencijoje nustatytomis sąlygomis.


7. Garantijos ribojimas

Kūrinys yra kuriamas darbas, prie kurio nuolatinio tobulinimo prisideda daug
bendraautorių. Tai nėra baigtinis darbas, todėl jame gali būti defektų arba klaidų,
neišvengiamų kuriant tokią programinę įrangą.

Dėl pirmiau nurodytos priežasties Kūrinys pagal Licenciją teikiamas „toks, koks jis
yra“, ir be jokių su Kūriniu susijusių garantijų, įskaitant prekybą be apribojimų,
atitiktį tam tikram tikslui, defektų ar klaidų nebuvimą, tikslumą, intelektinės
nuosavybės teisių, išskyrus autorių teises, kaip nustatyta šios Licencijos 6 straipsnyje,
nepažeidimą.

Šis garantijų teikimo apribojimas yra esminė šios Licencijos dalis ir bet kokių teisių į
Kūrinį suteikimo sąlyga.


8. Atsakomybės ribojimas

Išskyrus tyčinius žalos padarymo arba tiesioginio žalos padarymo fiziniams asmenims
atvejus, Licenciaras nėra atsakingas už bet kokią tiesioginę ar netiesioginę, turtinę ar
neturtinę žalą, susijusią su šia Licencija arba Kūrinio naudojimu, įskaitant, bet
neapsiribojant, žalą, susijusią su reputacijos praradimu, darbo nutraukimu,
kompiuterio gedimais arba trikdžiais, duomenų praradimu ar kokia nors turtine žala,
net jeigu Licenciaras žinojo apie tokios žalos galimybę. Tačiau Licenciaras yra
atsakingas pagal produktų saugą reglamentuojančius įstatymus tiek, kiek tokie
įstatymai taikomi Kūriniui.


9. Papildomi susitarimai

Platindami Originalų kūrinį ir Išvestinius kūrinius, Jūs galite nuspręsti sudaryti
papildomus susitarimus dėl paramos priėmimo, garantijų, nuostolių atlyginimo ar
kitokių įsipareigojimų, susijusių su atsakomybe, ir (arba) paslaugų, atitinkančių šios
Licencijos nuostatas, siūlymo ir apmokestinimo. Tačiau prisiėmęs tokius
įsipareigojimus, Jūs galite veikti tik savo, o ne pirminio Licenciaro ar kurio nors kito
Bendraautorio vardu, ir, prisiėmęs visą atsakomybę, jeigu sutinkate atlyginti
nuostolius, ginti Bendraautorius ir nepadaryti jiems žalos, jeigu jiems kyla
atsakomybė arba reiškiamos pretenzijos dėl to, kad jūs prisiėmėte tokias garantijas ar
papildomą atsakomybę.


10. Sutikimas su licencijos nuostatomis

Su šios Licencijos nuostatomis galite sutikti paspausdami nuorodą „Sutinku“, esančią
šios Licencijos tekstą pateikiančio lango apačioje, arba patvirtindami savo sutikimą
bet kokiu kitu būdu, atitinkančiu taikomų įstatymų nuostatas. Jeigu paspaudžiate šią
nuorodą, tai reiškia, kad aiškiai ir neatšaukiamai sutinkate laikytis šios Licencijos
nuostatų ir visų jos sąlygų.

Atitinkamai jūs neatšaukiamai sutinkate laikytis šios Licencijos nuostatų ir visų jų
sąlygų naudodamiesi bet kokiomis šios Licencijos 2 straipsnyje suteikiamomis
teisėmis, pavyzdžiui, dėl Kūrinio naudojimo, Jūsų Išvestinių kūrinių sukūrimo arba
Kūrinio ir jo kopijų platinimo ir (arba) viešo paskelbimo.


11. Visuomenės informavimas

Jeigu platinate Kūrinį ir (arba) viešai jį paskelbiate elektroninėmis priemonėmis
(pavyzdžiui, siūlote parsisiųsti Kūrinį iš nuotolinės vietos), platinimo kanale ar terpėje
(pavyzdžiui, tinklalapyje) visuomenei turi bent jau būti teikiama informacija, kaip
reikalaujama pagal taikomus įstatymus, apie Licenciaro tapatybę ir adresą, šią
Licenciją ir apie tai, kaip Licenciatas gali ja naudotis, ją sudaryti, saugoti bei atkurti.


12. Licencijos galiojimo nutraukimas

Licencijos ir jos suteikiamų teisių galiojimas nutrūksta Licenciatui pažeidus šios
Licencijos sąlygas.

Toks galiojimo nutraukimas nepanaikina nė vieno asmens, kuris Kūrinį iš Licenciato
gavo Licencijoje nustatytomis sąlygomis, turimų licencijų, jeigu tokie asmenys ir
toliau atitinka Licencijoje nustatytas sąlygas.


13. Įvairios nuostatos

Nepažeidžiant pirmiau nurodyto 9 straipsnio, ši Licencija reiškia visišką Šalių
susitarimą dėl toliau nurodyto licencijuojamo Kūrinio.
Jeigu kuri nors Licencijos nuostata pagal taikomus įstatymus negalioja arba yra
neįvykdoma, tai nedaro jokio poveikio visos Licencijos nuostatų galiojimui ar
vykdymui. Tokia nuostata aiškinama ir (arba) keičiama taip, kad galiotų ir būtų
įvykdoma.

Prireikus ir dėl pagrįstų priežasčių, Europos Komisija gali patvirtinti šios Licencijos
vertimus ir (arba) privalomas naujas redakcijas. Naujos šios Licencijos redakcijos bus
paskelbiamos su unikaliu redakcijos numeriu. Naujoji Licencijos redakcija Jums
tampa privaloma, nuo datos kai sužinote apie jos paskelbimą.


14. Jurisdikcija

Bet kokius teisinius ginčus dėl šios Licencijos aiškinimo, kylančius tarp Europos
Komisijos, kaip Licenciaro, ir bet kurio Licenciato sprendžia Europos Bendrijų
Teisingumo Teismas, kaip nustatyta Europos bendrijos steigimo sutarties
238 straipsnyje.

Bet kokius teisinius ginčus dėl šios Licencijos aiškinimo, kylančius tarp šalių, kurių
nė viena nėra Europos Komisija, sprendžia išimtinę jurisdikciją turintis valstybės,
kurioje Licenciaras gyvena arba vykdo savo pagrindinę veiklą, kompetentingas
teismas.


15. Taikytina teisė

Šiai Licencijai taikoma tos Europos Sąjungos valstybės, kurioje Licenciaras gyvena
arba turi savo registruotą buveinę, teisė.

Licencijai taikoma Belgijos teisė, jeigu:

-   teisiniai ginčai kyla tarp Europos Komisijos, kaip Licenciaro, ir bet kurio
    Licenciato,

-   Licenciaras, kuris nėra Europos Komisija, jokioje Europos Sąjungos
    valstybėje negyvena ar neturi registruotos buveinės.


===


Priedėlis

Pagal EUPL 5 straipsnį „Analogiškosios licencijos“ yra:

–   General Public Licence (GPL) v. 2

–   Open Software Licence (OSL) v. 2.1, v. 3.0

–   Common Public Licence v. 1.0

–   Eclipse Public Licence v. 1.0

–   Cecill v. 2.0

