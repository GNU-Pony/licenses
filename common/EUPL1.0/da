Open source-licens fra Den Europæiske Union
v.1.0

EUPL © Det Europæiske Fællesskab 2007

Denne open source-licens fra Den Europæiske Union ("EUPL")[EUPL: "European Union Public Licence"]
gælder for det værk eller den software (som defineret nedenfor), der stilles til rådighed i
henhold til vilkårene i denne licens. Enhver anden brug af værket end den, der gives tilladelse
til i denne licens, er forbudt (for så vidt som denne brug er omfattet af de rettigheder, der
tilkommer indehaveren af ophavsretten til værket).

Det oprindelige værk stilles til rådighed på vilkårene i denne licens, når licensgiveren (som
defineret nedenfor) har gjort følgende anmærkning umiddelbart efter ophavsretsnotitsen om
det oprindelige værk:

    Licenseret i henhold til EUPL V.1.0

eller på anden måde har udtrykt sin indforståelse med at licensere værket i henhold til EUPL.


1. Definitioner

I denne licens forstås ved:

−   licensen: denne licens

−   det oprindelige værk eller softwaren: den software, der spredes og/eller formidles af
    licensgiveren i henhold til denne licens, og som stilles til rådighed som kildekode og
    efter omstændighederne også som eksekverbar kode

−   bearbejdede værker: værker eller software, der kan frembringes af licenstageren på
    grundlag af det oprindelige værk eller ændringer heraf. Denne licens fastlægger ikke,
    hvor høj en grad af ændring eller afhængighed af det oprindelige værk der kræves,
    for at et værk kan betragtes som et bearbejdet værk; dette bestemmes af de
    ophavsretlige regler i det land, der henvises til i pkt. 15

−   værket: det oprindelige værk og/eller bearbejdede værker på grundlag heraf

−   kildekoden: den for mennesker læselige form af værket, som det er nemmest at
    studere og foretage ændringer i

−   eksekverbar kode: enhver kode, der i almindelighed er kompileret, og som er
    beregnet til at blive fortolket af en computer som et program

−   licensgiver: den fysiske eller juridiske person, der spreder og/eller formidler værket i
    henhold til licensen

−   bidragyder: enhver fysisk eller juridisk person, der ændrer værket i henhold til
    licensen, eller som på anden vis bidrager til frembringelsen af et bearbejdet værk

−   licenstager eller ”De”: enhver fysisk eller juridisk person, der gør brug af softwaren
    i henhold til licensens vilkår

−   spredning og/eller formidling: enhver handling, der består i at sælge, give, udlåne,
    udleje, sprede, formidle eller transmittere eksemplarer af værket eller på anden måde
    gøre dem tilgængelige, enten online eller offline, for en anden fysisk eller juridisk
    person.


2. Omfanget af licensrettighederne

Licensgiveren meddeler Dem herved en verdensomspændende, vederlagsfri, ikke-eksklusiv
licens til at give underlicenser og til at gøre følgende, så længe ophavsretten til det oprindelige
værk består:

−   anvende værket under enhver omstændighed og til en hvilken som helst brug

−   fremstille eksemplarer af værket

−   ændre i det oprindelige værk og frembringe bearbejdede værker på grundlag af
    værket

−   overføre værket til almenheden, herunder retten til at gøre værket eller eksemplarer
    heraf tilgængeligt for almenheden, at fremvise værket eller eksemplarer heraf
    offentligt samt efter omstændighederne at fremføre værket offentligt

−   sprede værket eller eksemplarer heraf

−   udlåne og udleje værket eller eksemplarer heraf

−   meddele underlicenser til værket eller eksemplarer heraf.

Disse rettigheder kan udøves ved brug af alle nu kendte og senere udviklede medier, kanaler
og formater, for så vidt det er tilladt i henhold til gældende ret.

I lande, hvor ideelle rettigheder er beskyttede, giver licensgiveren afkald på sin ret til at udøve
sine ideelle rettigheder i det omfang, det er tilladt i henhold til loven, for at den licensering af
de økonomiske rettigheder, der er meddelt ovenfor, kan få virkning.

Licensgiveren meddeler licenstageren vederlagsfri, ikke-eksklusive rettigheder til brug af alle
sine patenter i det omfang, det er nødvendigt for at udøve de rettigheder til værket, der
meddeles i henhold til denne licens.


3. Formidling af kildekoden

Licensgiveren kan stille værket til rådighed enten i form af kildekode eller som eksekverbar
kode Hvis værket stilles til rådighed som eksekverbar kode, udleverer licensgiveren desuden
et maskinlæsbart eksemplar af kildekoden til værket sammen med hvert eksemplar af værket,
som licensgiveren distribuerer, eller henviser i en anmærkning efter den ophavsretsnotits, der
er påført værket, til et arkiv, hvor kildekoden er let og frit tilgængelig, så længe licensgiveren
spreder og/eller formidler værket.


4. Indskrænkninger i ophavsretten

Intet i denne licens skal anses for at afskære licenstageren fra at påberåbe sig en undtagelse
fra eller indskrænkning i rettighedshaverens eksklusive rettigheder til det oprindelige værk
eller softwaren, eller fra at påberåbe sig konsumption af disse rettigheder eller andre gældende
indskrænkninger heri.


5. Licenstagerens forpligtelser

Indrømmelsen af de ovennævnte rettigheder er undergivet visse begrænsninger og
forpligtelser, der gælder for licenstageren. Forpligtelserne er følgende:

Ret til navngivning: Licenstageren skal bibeholde alle notitser vedrørende ophavsret,
patenter og varemærker samt alle meddelelser, der henviser til licensen og til
ansvarsfraskrivelsen. Licenstageren skal vedlægge hvert eksemplar af værket, som spredes
og/eller formidles, et eksemplar af disse notitser og af licensen. Licenstageren skal sikre, at
ethvert bearbejdet værk forsynes med en tydelig meddelelse om, at værket er blevet ændret
samt datoen for ændringen.

Copyleft-klausul: Hvis licenstageren spreder og/eller formidler eksemplarer af de oprindelige
værker eller bearbejdede værker, der er baseret på det oprindelige værk, skal det ske på de
vilkår, der er fastsat i denne licens. Licenstageren (der bliver licensgiver) kan ikke tilbyde
eller knytte yderligere vilkår eller betingelser, der ændrer eller begrænser vilkårene i licensen,
til værket eller det bearbejdede værk.

Kompatibilitetsklausul: Hvis licenstageren spreder og/eller formidler bearbejdede værker
eller eksemplarer heraf, der er baseret både på det oprindelige værk og på et andet værk, der
er omfattet af en kompatibel licens, kan denne spredning og/eller formidling ske på de vilkår,
der er fastsat i den kompatible licens. I nærværende klausul forstås ved kompatibel licens de
licenser, der er anført i tillægget til denne licens. Hvis licenstagerens forpligtelser i henhold til
den kompatible licens er i strid med vedkommendes forpligtelser i henhold til denne licens,
gælder forpligtelserne i den kompatible licens.

Tilrådighedsstillelse af kildekoden: Når licenstageren spreder og/eller formidler
eksemplarer af værket, skal de ledsages af et maskinlæsbart eksemplar af kildekoden eller en
henvisning til et arkiv, hvor kildekoden er let og gratis tilgængelig, så længe licenstageren
spreder og/eller formidler værket.

Retsbeskyttelse: Denne licens giver ikke licenstageren ret til at anvende licensgiverens
firmanavn, varemærker, mærker for tjenesteydelser eller andre navne, ud over hvor det er
nødvendigt for på rimelig og sædvanlig vis at gøre rede for værkets oprindelse og gengive
indholdet af ophavsretsnotitsen.


6. Licensgiverkæde

Den oprindelige licensgiver indestår for, at han er indehaver af ophavsretten til det
oprindelige værk, der meddeles licens til, eller at har fået overdraget ophavsretten i henhold til
en licens, og at han har beføjelser og myndighed til at meddele licensen.

Hver bidragyder indestår for at han er indehaver af ophavsretten til de ændringer, som
vedkommende har foretaget i værket, eller at han har fået overdraget ophavsretten i henhold
til en licens, og at han har beføjelser og myndighed til at meddele licensen.

Hver gang De som licenstager modtager værket, meddeler den oprindelige licensgiver og de
efterfølgende bidragydere Dem en licens til deres bidrag til værket på vilkårene i denne licens.


7. Fraskrivelse af ansvar for værket

Værket udvikles løbende og forbedres hele tiden af forskellige bidragydere. Det er ikke et
færdigt arbejde og kan derfor indeholde fejl eller “bugs”, hvilket er typisk ved denne type
softwareudvikling.

Af denne grund stilles værket til rådighed i henhold til denne licens "som det er og forefindes"
og uden indeståelse af nogen art for værket, herunder, men ikke begrænset til, garanti
vedrørende salgbarhed, anvendelighed til et bestemt formål, fravær af fejl og mangler,
nøjagtighed og overholdelse af immaterialrettigheder bortset fra den ophavsret, der er
omhandlet i pkt. 6 i denne licens.

Denne ansvarsfraskrivelse er en væsentlig del af denne licens og en betingelse for at meddele
rettigheder til værket.


8. Fraskrivelse af erstatningsansvar

Bortset fra tilfælde af forsætlig skadevoldende adfærd og direkte personskade er licensgiveren
under ingen omstændigheder erstatningsansvarlig for nogen form for direkte eller indirekte
økonomisk eller ikke-økonomisk skade, der forvoldes på grund af licensen eller brugen af
værket, herunder, men ikke begrænset til, tab af goodwill, tab som følge af arbejdsafbrydelse,
computersvigt eller -fejl, tab af data og andet erhvervsmæssigt tab, heller ikke hvis
licensgiveren er blevet gjort opmærksom på muligheden af sådanne skader. Licensgiveren er
dog ansvarlig i henhold til lovgivningen om produktansvar, for så vidt som denne finder
anvendelse på værket.


9. Tillægsaftaler

Hvis De distribuerer det oprindelige værk eller bearbejdede værker, kan De vælge at indgå en
tillægsaftale om at tilbyde og opkræve betaling for at påtage Dem forpligtelser vedrørende
bistand, garanti, erstatning eller andre former for ansvar og/eller tjenesteydelser, der er
forenelige med denne licens. Hvis De påtager Dem sådanne forpligtelser, handler De
imidlertid udelukkende på egne vegne og på eget ansvar, og ikke på vegne af den oprindelige
licensgiver eller andre bidragydere, og kun hvis De påtager Dem at forsvare og holde hver
enkelt bidragyder skadesløs for eventuelle erstatningskrav og andre krav, der rejses mod
bidragyderen som følge af, at De har påtaget Dem sådanne garantiforpligtelser eller yderligere
erstatningsansvar.


10. Accept af licensen

De kan acceptere bestemmelserne i denne licens ved at klikke på ikonet “Acceptér”, der vises
under vinduet med licensteksten, eller ved at tilkendegive Deres samtykke på en tilsvarende
måde i overensstemmelse med gældende ret. Ved at klikke på det nævnte ikon tilkendegiver
De Deres utvetydige og uigenkaldelige accept af denne licens og alle dens vilkår og
betingelser.

Ligeledes accepterer De uigenkaldeligt denne licens og alle dens vilkår og betingelser ved at
udøve enhver af Deres rettigheder i henhold til licensens pkt. 2, herunder retten til at bruge
værket, frembringe bearbejdede værker og sprede og/eller formidle værket eller eksemplarer
heraf.


11. Information til offentligheden

Hvis De spreder og/eller formidler værket via en elektronisk kommunikationskanal, (f.eks.
ved at give mulighed for at downloade værket fra en hjemmeside), skal distributionskanalen
eller -mediet (f.eks. en hjemmeside) som minimum forsyne offentligheden med de
oplysninger, der kræves efter gældende ret, om identifikation af licensgiveren, dennes adresse,
licensen, og hvordan licenstageren kan få adgang til licensen og acceptere, opbevare og
gengive den.


12. Licensens ophør

Licensen og rettighederne i henhold til den ophører automatisk ved licenstagerens
misligholdelse af licensvilkårene.

Dette ophør medfører ikke, at de personer, som har modtaget værket fra licenstageren i
henhold til den pågældende licens, mister deres egen licens, medmindre disse personer ikke
længere fuldt ud overholder licensvilkårene.


13. Forskellige bestemmelser

Licensen udgør den fuldstændige aftale mellem parterne om det værk, der herved indrømmes
licens til, jf. dog pkt. 9 ovenfor.

Hvis en bestemmelse i licensen er ugyldig eller ikke kan håndhæves i henhold til gældende
ret, berører dette ikke gyldigheden af licensen som helhed eller muligheden for at håndhæve
denne. En sådan bestemmelse skal så vidt muligt fortolkes og/eller tilpasses således, at den
bliver gyldig og kan håndhæves.

Europa-Kommissionen kan sætte oversættelser og/eller bindende nye versioner af denne
licens i kraft, for så vidt som det er nødvendigt og rimeligt. Nye versioner af licensen vil blive
offentliggjort med et entydigt versionsnummer. Den nye version af licensen bliver bindende
for Dem, så snart De bliver opmærksom på dens offentliggørelse.


14. Konfliktløsning

De Europæiske Fællesskabers Domstol har kompetence til at træffe afgørelse i enhver
retstvist mellem Europa-Kommissionen i dens egenskab af licensgiver og en licenstager
vedrørende fortolkningen af denne licens, jf. artikel 238 i traktaten om oprettelse af Det
Europæiske Fællesskab.

I retstvister vedrørende fortolkningen af denne licens, hvori Europa-Kommissionen ikke er
part, har retten på det sted, hvor licensgiveren har bopæl, eller hvor licensgiverens
hovedforretningssted er beliggende, enekompetence.


15. Lovvalg

Loven i det EU-land, hvor licensgiveren har bopæl eller hjemsted, finder anvendelse på denne
licens.

Belgisk ret finder anvendelse på denne licens, hvis:

−   der opstår en retstvist mellem Europa-Kommissionen i dens egenskab af licensgiver
    og en licenstager

−   licensgiveren er en anden end Europa-Kommissionen og ikke har bopæl eller
    hjemsted i et EU-land.


===


Tillæg

“Kompatible Licenser” ifølge pkt. 5 i EUPL-Licensen er:

−   General Public License (GPL) v. 2

−   Open Software License (OSL) v. 2.1, v. 3.0

−   Common Public License v. 1.0

−   Eclipse Public License v. 1.0

−   Cecill v. 2.0.

