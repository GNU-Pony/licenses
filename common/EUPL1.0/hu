Európai Uniós Nyílt Forráskódú Licenc
v.1.0

EUPL © Európai Közösség 2007

Az Európai Uniós Nyílt Forráskódú Szoftver Licencet (az "EUPL")
[EUPL: "European Union Public Licence"] arra az alábbiakban meghatározott Műre vagy
Szoftverre kell alkalmazni, amelyet e Licenc feltételei szerint bocsátanak
rendelkezésre. A Mű e Licencben engedélyezettől eltérő felhasználása tilos
(amennyiben a Mű szerzői jogi jogosultjának valamely joga e felhasználásra kiterjed).

Az Eredeti Művet e Licenc rendelkezései szerint bocsátják rendelkezésre, ha (az alábbi
meghatározás szerinti) Jogosult az Eredeti Műre vonatkozó szerzői jogkezelési adat után
közvetlenül feltüntette az alábbi közleményt:

    Licenc az EUPL v.1.0 verziója szerint

vagy bármilyen egyéb formában az EUPL szerinti felhasználásra vonatkozó nyilatkozatot tett.


1. Fogalommeghatározások

E Licencben az alábbi fogalmak jelentése a következő:

−   Licenc: e Licenc (felhasználási engedély).

−   Eredeti Mű vagy Szoftver: A Jogosult által e Licenc alapján terjesztett vagy
    nyilvánossághoz közvetített szoftver, amely Forráskódként, egyes esetekben
    Tárgykódként hozzáférhető.

−   Származékos Művek: Az Eredeti Mű vagy annak átdolgozásai alapján a Felhasználó
    által alkotott művek vagy szoftverek. E Licenc nem határozza meg, hogy az Eredeti
    Mű milyen mértékű átdolgozása vagy a Származékos Műtől való milyen mértékű
    függése szükséges ahhoz, hogy egy mű Származékos Műnek minősüljön; ezt a
    mértéket a 15. cikkben említett ország szerzői joga határozza meg.

−   Mű: az Eredeti Mű és/vagy annak átdolgozásai alapján létrejött Származékos Művek.

−   Forráskód: a mű ember számára olvasható változata, amely az ember által való
    tanulmányozásra és a módosításra a legalkalmasabb.

−   Tárgykód: a Műnek bármely – általában – fordított kódban létező formája, amelynek
    rendeltetése, hogy azt a számítógép programként értelmezze.

−   Jogosult: az a természetes vagy jogi személy, aki/amely a Művet a Licenc alapján
    terjeszti és/vagy nyilvánossághoz közvetíti.

−   Közreműködő(k): az a természetes vagy jogi személy, aki/amely a Licenc alapján
    átdolgozza a Művet, vagy más módon hozzájárul a Származékos Mű
    megalkotásához.

−   Felhasználó (Ön): az a természetes vagy jogi személy, aki/amely a Licenc feltételei
    szerint felhasználja a Szoftvert.

−   Terjesztés és/vagy Nyilvánossághoz Közvetítés: a Mű példányának –adásvétele,
    birtokba adása, haszonkölcsönbe adása, bérbe adása, terjesztése, nyilvánossághoz
    közvetítése, átvitele vagy bármely egyéb módon történő online vagy offline módon
    történő hozzáférhetővé tétele harmadik, természetes vagy jogi személy részére.


2. A Licenc által biztosított jogok terjedelme

A Jogosult az Eredeti Mű szerzői jogi védelmének időtartamára az egész világra kiterjedő,
díjmentes, nem kizárólagos és harmadik személyeknek továbbengedélyezhető engedélyt ad
Önnek az alábbi cselekményekre:

−   a Mű felhasználása tetszőleges körülmények között és bármilyen célra,

−   a Mű többszörözése,

−   az Eredeti Mű átdolgozása, és a Műből Származékos Művek létrehozása,

−   a Műnek vagy másolatainak a nyilvánossághoz közvetítése, ideértve a nyilvánosság
    számára történő hozzáférhetővé tételt vagy képernyőn történő nyilvános
    megjelenítést, illetve adott esetben a Mű nyilvános előadását,

−   a Mű vagy a Mű másolatainak terjesztése,

−   a Mű vagy a Mű másolatainak nyilvános haszonkölcsönbe adása vagy bérbeadása,

−   a Művön vagy Mű másolatain fennálló jogok harmadik személynek történő
    továbbengedélyezése.

Az említett jogok gyakorlása lehetséges bármilyen jelenleg létező vagy még ismeretlen
médium, hordozó és formátum igénybevételével, amennyiben ezt az alkalmazandó jog
megengedi.

Azokban az országokban, ahol elismerik a személyhez fűződő jogokat, a Jogosult az
alkalmazandó jog által megengedett mértékben a fentiekben megnevezett vagyoni jogokra
vonatkozó engedély akadálytalan gyakorlása céljából lemond a személyhez fűződő jogainak
gyakorlásáról.

A Jogosult díjmentes és nem kizárólagos engedélyt ad a Felhasználó számára a Jogosultat
megillető szabadalmak hasznosítására olyan mértékben, amely szükséges a Művön fennálló, e
Licencben meghatározott jogok gyakorlásához.


3. A Forráskód nyilvánossághoz közvetítése

A Jogosult a Művet Forráskód, vagy Tárgykód formájában bocsáthatja rendelkezésre. Ha a
Művet Tárgykódként bocsátotta rendelkezésre, a Jogosult a mű általa terjesztett valamennyi
példányához köteles rendelkezésre bocsátani a Mű Forráskódjának géppel olvasható
példányát, vagy a Műhöz csatolt szerzői jogkezelési adatot követő közleményben megadja azt
az helyet, ahol a Forráskód egyszerűen és ingyenesen hozzáférhető mindaddig, amíg a
Jogosult folytatja a Mű terjesztését és/vagy nyilvánossághoz közvetítését.


4. A szerzői jog korlátai

E Licencben semmi sem irányul arra, hogy megfossza a Felhasználót azoktól a
kedvezményektől, amelyek az Eredeti Mű vagy Szoftver jogosultjainak kizárólagos jogai alóli
kivételeken vagy azok korlátjain, kimerülésén, vagy egyéb alkalmazandó korlátozásain
alapulnak.


5. A Felhasználó kötelezettségei

A fent felsorolt jogok gyakorlásának engedélyezése a Felhasználót terhelő, alábbi
korlátozások és kötelezettségek tiszteletben tartásától függ:

Feltüntetéshez való jog: a Felhasználó köteles sértetlenül hagyni minden szerzői jogi
jogkezelési adatot, szabadalmi vagy védjegyjogra, továbbá minden más, a Licencre utaló,
valamint a szavatosság korlátozásával kapcsolatos nyilatkozatot. A Felhasználó köteles e
nyilatkozatok és a Licenc egy példányát a terjesztett és/vagy nyilvánossághoz közvetített Mű
valamennyi másolatához hozzácsatolni. A Felhasználó köteles jól látható nyilatkozatot
elhelyezni az általa átdolgozott Származékos Művön a Mű átdolgozására és az átdolgozás
időpontjára vonatkozóan.

„Copyleft”-kikötés: Amennyiben a Felhasználó az Eredeti Mű példányait vagy az Eredeti
Művön alapuló Származékos Művet terjeszti és/vagy nyilvánossághoz közvetíti, e Terjesztés
és/vagy Nyilvánossághoz Közvetítés csak e Licenc feltételei szerint történhet. A Felhasználó
(ebben az esetben Jogosultként) nem ajánlat, illetve nem köthet ki a Műre vagy a
Származékos Műre vonatkozóan olyan járulékos feltételeket, amelyek megváltoztatják vagy
korlátozzák a Licenc feltételeit.

Kompatibilis Licenc alkalmazása: Amennyiben a Felhasználó az Eredeti Műből és egy
másik, Kompatibilis Licenc alapján felhasznált Műből létrehozott Származékos Művet vagy e
Származékos Mű másolatait terjeszti és/vagy nyilvánossághoz közvetíti, e Terjesztés és/vagy
Nyilvánossághoz Közvetítés történhet a Kompatibilis Licenc feltételei alapján. E kikötés
alkalmazásában Kompatibilis Licenc az e Licenchez csatolt függelékben felsorolt licenceket
jelenti. Amennyiben a Felhasználó Kompatibilis Licenc szerinti kötelezettségei ellentétesek
az e Licenc szerinti kötelezettségeivel, a Kompatibilis Licenc szerinti kötelezettségeket kell
alkalmazni.

A Forráskód rendelkezésre bocsátása: A Felhasználó a Mű példányainak terjesztése
és/vagy nyilvánossághoz közvetítése során köteles rendelkezésre bocsátani a Forráskód
géppel olvasható példányát vagy megjelölni azt a helyet, ahol a Forráskód egyszerűen és
ingyenesen hozzáférhető mindaddig, amíg a Felhasználó a Mű terjesztését és/vagy
nyilvánossághoz közvetítését folytatja.

Jogvédelem: A Licenc nem ad engedélyt a Jogosultat illető kereskedelmi név, védjegy,
szolgáltatási védjegy, a Felhasználó neve használatára, kivéve a Mű eredetének leírásához
szükséges ésszerű és rendeltetésszerű, valamint a szerzői jogkezelési adat többszörözéséhez
szükséges használatot.


6. Szerzőségi láncolat (jogszavatosság)

Az eredeti Felhasználó helytáll azért, hogy ő a felhasználásra engedélyezett Eredeti Mű
szerzői jogosultja, vagy a szerzői jogok gyakorlására engedéllyel rendelkezik, és jogosult a
Licenc szerinti engedély megadására.

Valamennyi Közreműködő helytáll azért, hogy ő a Művön az általa végrehajtott átdolgozások
szerzői jogosultja, vagy a szerzői jogok gyakorlására engedéllyel rendelkezik, és jogosult a
Licenc szerinti engedély megadására.

Minden alkalommal, amikor Ön megkapja a Művet, az eredeti Jogosult és az őt követő
Közreműködők a Műhöz általuk nyújtott hozzájárulás felhasználására e Licenc feltételei
szerinti engedélyt adnak Önnek.


7. A szavatosság korlátozása

A Mű, amelyet folyamatosan fejleszt számos közreműködő, folyamatosan változik. Az nem
tekinthető befejezett műnek, emiatt az ilyen típusú szoftverfejlesztésre jellemző
hiányosságokat vagy hibákat tartalmazhat.

A fenti okok miatt a Művet a Licenc feltételei szerint „ahogy van” alapon és a Műre
vonatkozó bármiféle szavatosság vállalása nélkül bocsátják rendelkezésre, ideértve különösen
a piacképességre, valamely meghatározott célra való alkalmasságra, a hibák, hiányok,
tévedések fennállására, a pontosságra és a Licenc 6. cikkében említett szerzői jogon kívüli
szellemi tulajdonjogok sértetlenségére vonatkozó helytállás kizárását.

A szavatosság korlátozására vonatkozó nyilatkozat a Licenc lényeges rendelkezése és feltétele
a Művön fennálló bármely jog gyakorlása engedélyezésének.


8. Felelősségkorlátozás

A szándékosság vagy a természetes személyeknek okozott közvetlen károkozás esetét kivéve
a Jogosult még abban az esetben sem felel a Licencből vagy a Mű felhasználásából eredő
bármilyen közvetlen vagy közvetett, vagyoni vagy nem vagyoni kárért, ideértve különösen az
üzleti jóhírnév csorbításából, a termelés szüneteltetéséből, számítógépes meghibásodásból
vagy üzemhibából, adatvesztésből eredő vagy kereskedelmi jellegű károkat, ha a Jogosultat
előzetesen figyelmeztették e károk bekövetkezésének lehetőségére. A Jogosult azonban a
jogszabályban előírt kellékszavatossággal tartozik, amennyiben e szabályok a Műre
alkalmazandók.


9. Kiegészítő megállapodások

Az Eredeti Mű vagy a Származékos Művek terjesztése során Ön díjfizetés ellenében
támogatás nyújtására, szavatosság, jótállás vagy egyéb, felelősségvállalási kötelezettség
vállalására és/vagy e Lincenccel összhangban álló egyéb szolgáltatások nyújtására vonatkozó
kiegészítő megállapodást köthet. E kötelezettségeket azonban Ön nem az eredeti Jogosult
vagy az egyéb Közreműködő nevében és terhére, hanem csak a saját nevében és felelősségére
vállalhatja el, és kizárólag akkor, ha vállalja, hogy a Közreműködőket kártérítésben részesíti,
illetve mentesíti azon felelősség, illetve a velük szemben érvényesített azon igények alól,
amelyek az Ön által vállalt szavatossági helytállás vagy kiegészítő felelősség következtében
keletkeztek.


10. A Licenc elfogadása

E Licenc rendelkezéseit Ön elfogadhatja úgy, ha az e Licenc szövegét tartalmazó ablak alatt
található „Elfogadom” feliratú ikonra kattint, vagy ha az alkalmazandó jog rendelkezéseivel
összhangban bármely más hasonló módon kifejezi a beleegyezésre irányuló akaratát. Ha Ön
az ikonra kattint, az a Licenc és az abban foglalt valamennyi feltétel egyértelmű és
visszavonhatatlan elfogadását jelenti.

Ehhez hasonlóan e Licenc és az ebben foglalt valamennyi feltétel visszavonhatatlan
elfogadását jelenti a Licenc 2. cikkében az Önnek biztosított jogok gyakorlása, többek között
a Mű felhasználása, Származékos Műnek az Ön általi létrehozása, valamint a Műnek vagy
példányainak az Ön által történő terjesztése vagy nyilvánossághoz közvetítése.


11. A nyilvánosság tájékoztatása

Amennyiben Ön a Művet elektronikus úton közvetíti nyilvánossághoz (például a távolból
való letöltésre kínálja fel a Művet), a terjesztési csatornának vagy médiumnak (például
weboldal) legalább az alkalmazandó jog által előírt, a Jogosult nevére és címére, valamint arra
vonatkozó tájékoztatást kell közzétennie, hogy a Felhasználó miként férhet hozzá a
Lincenchez, azt hogyan fogadhatja el, tárolhatja, illetve többszörözheti.


12. A Licenc megszűnése

A Licenc és az abban biztosított engedélyek automatikusan hatályukat vesztik, ha a
Felhasználó a Licenc feltételeit bármely módon megszegi.

E megszűnés nem eredményezi azon személyeknek adott engedélyek hatályának
megszűnését, akiknek a Felhasználó a Licenc keretében bocsátotta rendelkezésre a Művet,
feltéve hogy e személyek továbbra is teljes mértékben eleget tesznek a Licenc feltételeinek.


13. Vegyes rendelkezések

A 9. cikk sérelme nélkül a Licenc a tárgyát képező Műre nézve a felek közötti teljes és
mindenre kiterjedő megállapodás.

Ha a Licenc valamely rendelkezése az alkalmazandó jog szerint érvénytelen vagy
kikényszeríthetetlen, ez nem érinti a Licenc mint egész érvényességét vagy
kikényszeríthetőségét. Az ilyen rendelkezést az érvényességéhez és kikényszeríthetőségéhez
szükséges módon kell értelmezni vagy módosítani.

Az Európai Bizottság szükséges és indokolt esetben hatályba léptetheti e Licenc fordításait
és/vagy kötelező erejű újabb változatait. A Licenc új változatait egyedi verziószámmal teszik
közzé. A Licenc új változata attól az időponttól kötelezi Önt, amikor tudomást szerez a
közzétételéről.


14. Hatáskör

Az e Licenc értelmezéséből eredő bármely, az Európai Bizottság mint Jogosult és bármely
Felhasználó közötti jogvita az Európai Közösséget létrehozó szerződés 238. cikkének
megfelelően az Európai Közösségek Bíróságának hatáskörébe tartozik.

Az Európai Bizottságon kívüli szerződő felek közötti, e Licenc értelmezéséből eredő bármely
jogvita azon ország megfelelő hatáskörrel rendelkező bíróságának kizárólagos illetékessége
alá tartozik, ahol a Jogosult székhelye található, vagy ahol fő tevékenységét folytatja.


15. Alkalmazandó jog

E Licencre az Európai Unió azon tagállamának a joga alkalmazandó, ahol a Jogosult
lakóhelye vagy nyilvántartásba vett székhelye található.

A Licencre a belga jog irányadó, amennyiben:

−   a jogvita az Európai Bizottság mint Jogosult és bármely Felhasználó között
    keletkezik;

−   az Európai Bizottságon kívüli Jogosult az Európai Unió egyetlen tagállamában sem
    rendelkezik lakóhellyel vagy nyilvántartásba vett székhellyel.


===


Függelék

Az EUPL 5. cikke szerinti „Kompatibilis licencek”:

−   General Public License (GPL) v. 2

−   Open Software License (OSL) v. 2.1, v. 3.0

-   Common Public License v. 1.0

−   Eclipse Public License v. 1.0

−   Cecill v. 2.0

