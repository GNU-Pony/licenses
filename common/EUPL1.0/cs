Veřejná licence Evropské unie
v.1.0

EUPL © Evropské společenství 2007

Tato veřejná licence Evropské unie ("EUPL")[EUPL: "European Union Public Licence"]
se vztahuje na dílo nebo software (ve smyslu níže uvedených definic), které se poskytují
podle podmínek této licence. Použití díla v rozporu s touto licencí je zakázáno (v míře,
v jaké se na uvedené použití vztahuje právo držitele autorských práv k dílu).

Původní dílo se poskytuje podle podmínek této licence, pokud poskytovatel licence (ve
smyslu níže uvedených definic) bezprostředně za doložku o autorských právech k původnímu
dílu umístil toto upozornění:

    Na toto dílo se vztahuje licence EUPL V.1.0

nebo jiným způsobem vyjádřil úmysl, aby se původní dílo poskytovalo podle licence EUPL.


1. Definice

V rámci této licence mají následující výrazy tento význam:

–   Licencí se rozumí tato licence.

–   Původním dílem nebo softwarem se rozumí software šířený nebo sdělený
    poskytovatelem licence podle této licence, dostupný jako zdrojový kód anebo též jako
    spustitelný kód.

–   Odvozeným dílem se rozumí dílo nebo software, které by nabyvatel licence mohl
    vytvořit na základě původního díla nebo jeho úpravami. V této licenci není definováno,
    jaká musí být míra úprav nebo závislosti na původním díle, aby bylo hodnoceno jako
    odvozené dílo; tuto míru určuje autorské právo použitelné v zemi podle článku 15.

–   Dílem se rozumí původní dílo nebo díla z něj odvozená.

–   Zdrojovým kódem se rozumí taková podoba díla čitelná pro člověka, kterou mohou lidé
    co nejpohodlněji analyzovat a upravovat.

–   Spustitelným kódem se rozumí takový kód, který byl obecně sestaven a jenž má být
    interpretován počítačem jako program.

–   Poskytovatelem licence se rozumí fyzická nebo právnická osoba, která dílo podle
    licence šíří nebo sděluje.

–   Přispěvatelem se rozumí fyzická nebo právnická osoba, jež dílo podle licence upraví
    nebo jinak přispěje k vytvoření odvozeného díla.

–   Nabyvatelem licence nebo „vámi“ se rozumí fyzická nebo právnická osoba, která
    používá software podle podmínek licence.

–   Šířením nebo sdělováním se rozumí prodej, předání, zapůjčení, pronájem, šíření,
    sdělování, přenos nebo jiný způsob zpřístupnění kopií díla jiné fyzické nebo právnické
    osobě, a to on-line nebo off-line.


2. Rozsah práv udělených licencí

Poskytovatel licence vám tímto po dobu trvání autorských práv k původnímu dílu udílí
celosvětovou, bezúplatnou, nevýhradní licenci s možností poskytování podlicence, k těmto
činnostem:

–   používání díla za jakýchkoli okolností a pro veškerá použití,

–   rozmnožování díla,

–   úpravě původního díla a vytvoření odvozených děl na základě díla,

–   sdělování veřejnosti, včetně práva zpřístupnit nebo zobrazit dílo nebo jeho kopie
    veřejnosti, popřípadě veřejně dílo využívat,

–   šířit dílo nebo jeho kopií,

–   zapůjčení a pronájem díla nebo jeho kopií,

–   poskytování podlicencí k dílu nebo jeho kopiím.

Uvedená práva lze uplatnit na všechna média, nosiče a formáty, které jsou v současnosti
známé nebo budou v budoucnu vynalezeny, do té míry, do jaké to připouští rozhodné právo.

V zemích, kde se uplatňují osobnostní práva, vzdává se poskytovatel licence práva vykonávat
své osobnostní právo v rozsahu, v jakém to rozhodné právo umožňuje, aby tak byl umožněn
výkon majetkových práv výše uvedených.

Poskytovatel licence v míře nezbytné k využívání práv udělených k dílu podle této licence
udílí nabyvateli licence bezúplatná nevýlučná práva na využití případných patentů
náležejících poskytovateli licence.


3. Sdělování zdrojového kódu

Poskytovatel licence může poskytnout dílo buď v podobě zdrojového kódu, nebo jako
spustitelný kód. Pokud se dílo poskytuje v podobě spustitelného kódu, poskytovatel licence
navíc společně s každou kopií díla, kterou šíří nebo na ni odkazuje, poskytne strojově čitelné
vyhotovení zdrojového kódu díla; může též v závěru doložky o autorských právech, připojené
k dílu, odkázat na umístění, kde se po dobu, kdy poskytovatel licence šíří nebo sděluje dílo,
nachází snadno a volně dostupný zdrojový kód.


4. Omezení autorských práv

Jakýmkoli ustanovením této licence nemůže být nabyvatel licence zbaven výhod z případných
výjimek z výlučných práv majitelů práv k původnímu dílu či softwaru nebo případného
omezení těchto výlučných práv, nebo z vyčerpání uvedených práv nebo z jiných relevantních
omezení vztahujících se k takovým právům.


5. Závazky nabyvatele licence

Udělení uvedených práv podléhá určitým omezením a závazkům vůči nabyvateli licence.
Jedná se o tyto závazky:

Právo na označení: Nabyvatel licence zachová beze změny veškerá oznámení (doložky)
týkající se autorských práv, patentů či ochranných známek a veškerá oznámení odkazující na
licenci a na vyloučení záruk. Kopii takových oznámení a kopii licence musí nabyvatel licence
připojit ke každé kopii díla, kterou šíří nebo sděluje. Nabyvatel licence musí zajistit, aby
odvozené dílo bylo opatřeno výrazným oznámením, že původní dílo bylo upraveno, a též
datem úpravy.

Ustanovení o nezměnitelnosti podmínek ("copyleft clause"): Pokud nabyvatel licence šíří
nebo sděluje kopie původních děl nebo z nich odvozených děl, uvedené šíření nebo uvedené
sdělování bude probíhat podle podmínek této licence. Nabyvatel licence (který se stává
poskytovatelem podlicence) nemůže v souvislosti s dílem nebo odvozeným dílem nabízet
nebo ukládat žádné dodatečné podmínky, které by měnily nebo omezovaly podmínky licence.

Ustanovení o slučitelnosti: Pokud nabyvatel licence šíří nebo sděluje odvozená díla nebo
jejich kopie na základě jak původního díla, tak jiných děl, na které se vztahuje slučitelná
licence, lze tak činit podle podmínek uvedené slučitelné licence. Pro účely tohoto ustanovení
se „slučitelnou licencí“ rozumí licence uvedené v příloze této licence. Jsou-li závazky
nabyvatele licence podle slučitelné licence v rozporu s jeho závazky podle této licence, mají
přednost závazky dle slučitelné licence.

Poskytování zdrojového kódu: Při šíření nebo sdělování kopií díla nabyvatel licence
poskytne strojově čitelné znění zdrojového kódu nebo odkáže na umístění, kde po dobu, kdy
nabyvatel licence pokračuje v šíření nebo sdělování díla, je uvedený zdroj snadno a volně
přístupný.

Právní ochrana: Touto licencí se nepovoluje použít obchodní názvy/firmy, ochranné známky
nebo označení výrobků poskytovatele licence nebo označení související s poskytováním
služeb poskytovatele licence, s výjimkou případů, kdy tento požadavek vzniká s ohledem na
přiměřené a obvyklé použití při popisu původu díla a při reprodukci obsahu doložky
o autorských právech.


6. Řetězec autorství

Původní poskytovatel licence prohlašuje, že je majitelem autorských práv k původnímu dílu,
jež jsou předmětem této licence, resp. že mu k němu byla udělena licence a že má veškerá
oprávnění licenci udělit.

Každý přispěvatel prohlašuje, že je majitelem autorských práv k úpravám, kterými dílo mění,
nebo že mu k nim byla udělena licence a že má veškerá oprávnění licenci udělit.

Kdykoli jako nabyvatel licence obdržíte dílo, původní poskytovatel licence a následní
přispěvatelé vám udílejí licenci ke svým úpravám díla podle podmínek této licence.


7. Vyloučení záruky

Dílo se chápe jako dílo, které se stále vyvíjí a které četní přispěvatelé průběžně zdokonalují.
Nejedná se o hotové dílo, a může proto obsahovat vady či logické chyby v programu, které se
při takovémto způsobu vývoje softwaru vyskytují.

Z uvedeného důvodu se dílo podle licence poskytuje v podobě, tak jak je, a bez jakýchkoli
záruk k dílu, včetně, mimo jiné, obchodovatelnosti, vhodnosti pro konkrétní účel,
bezchybnosti a nechybovosti, přesnosti, neporušení práv duševního vlastnictví vyjma práva
autorského, jak je uvedeno v článku 6 této licence.

Toto vyloučení záruky je nedílnou součástí licence a podmínkou pro udělení jakýchkoli práv
k dílu.


8. Vyloučení odpovědnosti

S výjimkou případů úmyslného pochybení nebo škod přímo způsobených fyzickým osobám
nenese poskytovatel licence v žádném případě odpovědnost za jakékoli přímé nebo nepřímé
škody, hmotnou nebo mravní újmu či jakékoli jiné škody vyplývající z licence nebo použití
díla, včetně, mimo jiné, škod způsobených ztrátou dobré pověsti, přerušením práce, poruchou
nebo nesprávným fungováním počítače, ztrátou dat nebo jakýchkoli škod komerční povahy,
a to i tehdy, pokud poskytovatel licence byl na možnost takové škody upozorněn.
Poskytovatel licence však ponese odpovědnost podle zákonů týkajících se odpovědnosti za
škodu způsobenou vadou výrobku v míře, v jaké se takové zákony na dílo vztahují.


9. Dodatečné dohody

Při šíření původního díla nebo odvozených děl můžete uzavřít dodatečnou dohodu, kterou
nabídnete, a to i úplatně, služby podpory, další záruky, sliby odškodnění nebo dalších závazky
nebo služby, které jsou v souladu s touto licencí. Pokud však na sebe vezmete uvedené
závazky, můžete jednat pouze vlastním jménem a výhradně na vlastní odpovědnost, nikoli
jménem původního poskytovatele licence či jakéhokoli dalšího přispěvatele, a pouze za
podmínky, že odškodníte, budete hájit a uchráníte před škodou nebo nároky uplatňovanými
proti příslušnému přispěvateli v důsledku skutečnosti, že přijmete uvedenou záruku nebo
dodatečnou odpovědnost.


10. Přijetí licence

S ustanoveními této licence lze vyjádřit souhlas klepnutím na ikonu „Souhlasím“ („I agree“)
umístěnou pod tlačítkem okna, kde je zobrazeno znění této licence, nebo vyjádřením souhlasu
jakýmkoli obdobným způsobem podle rozhodného práva. Klepnutím na uvedenou ikonu
vyjadřujete zřejmý a neodvolatelný souhlas s touto licencí a veškerými jejími podmínkami.
Obdobně tuto licenci a veškeré její podmínky neodvolatelně přijímáte, pokud vykonáváte
práva, která jsou Vám poskytnuta v souladu s článkem 2 této licence, zejm. pokud dílo
užíváte, vytváříte odvozené dílo nebo dílo nebo jeho kopie šíříte nebo sdělujete.


11. Informace pro veřejnost

Pokud dílo šíříte nebo sdělujete prostřednictvím elektronické komunikace (například nabízíte
stažení díla ze vzdáleného umístění), musí příslušný distribuční kanál nebo média (například
internetové stránky) uvádět alespoň takové informace určené veřejnosti, které jsou
požadované rozhodným právem ohledně identifikace a adresy poskytovatele licence, licence
samotné a způsobu jejího zpřístupnění, uzavření, reprodukování a uchovávání nabyvatelem
licence.


12. Zánik licence

Platnost licence a práv touto licencí udělených bez dalšího zaniká, pokud nabyvatel licence
poruší jakýmkoli způsobem podmínky licence.

Uvedeným zánikem není dotčena licence jakékoli osoby, která podle licence dílo obdržela od
nabyvatele licence, za podmínky, že takové osoba nadále plně jedná v souladu s podmínkami
licence.


13. Ostatní ustanovení

Aniž je dotčen článek 9, licence představuje úplnou dohodu mezi stranami, pokud jde o dílo,
na které se vztahuje tato licence.

Je-li podle rozhodného práva jakékoli ustanovení této licence neplatné nebo nevymahatelné,
neovlivní tato skutečnost platnost nebo vymahatelnost licence jako celku. Takové ustanovení
se vyloží nebo v nutné míře upraví tak, aby bylo platné a vymahatelné.

Evropská komise může v požadované a přiměřené míře uvést v účinnost překlady nebo
závazné nové verze této licence. Při zveřejnění nových verzí bude každé licenci přiděleno
jedinečné číslo verze. Nová verze licence se pro vás stává závaznou, jakmile se dozvíte
o jejím zveřejnění.


14. Soudní příslušnost

Soudní spor, který by popřípadě vyplynul z výkladu této licence, mezi Evropskou komisí jako
poskytovatelem licence a jakýmkoli nabyvatelem licence, se bude řídit pravomocí Soudního
dvora Evropských společenství, jak stanoví článek 238 Smlouvy o založení Evropského
společenství.

Soudní spor, který by popřípadě vyplynul z výkladu této licence, mezi stranami odlišnými od
Evropské komise se bude řídit výlučnou pravomocí příslušného soudu, kde má poskytovatel
licence bydliště nebo vykonává hlavní obchodní činnost.


15. Rozhodné právo

Tato licence se řídí právem toho státu Evropské unie, kde má poskytovatel licence bydliště
nebo sídlo podnikání.

Tato licence se řídí belgickým právem, za podmínky, že:

–  vznikne soudní spor mezi Evropskou komisí jako poskytovatelem licence a jakýmkoli
   nabyvatelem licence,

–  poskytovatel licence odlišný od Evropské komise nemá bydliště nebo sídlo podnikání
   v některém ze států Evropské unie.


===


Příloha

„Slučitelnými licencemi“ podle článku 5 licence EUPL se rozumí:

–   General Public License (GPL) v. 2

–   Open Software License (OSL) v. 2.1, v. 3.0

–   Common Public License v. 1.0

–   Eclipse Public License v. 1.0

–   Cecill v. 2.0

