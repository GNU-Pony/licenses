Публичен лиценз на Европейския съюз
V. 1.0

EUPL © Европейска общност 2007

Този публичен лиценз на Европейския съюз („EUPL“)
[EUPL: "European Union Public Licence"] се прилага към произведението или
софтуера (така както е определено по-долу), което е предоставено при
условията на настоящия лиценз. Всяко използване на произведението, различно
от това, което е позволено от настоящия лиценз, e забранено (до степен, до
която такова използване се покрива от правата на притежателя на авторското
право върху произведението).

Оригиналното произведение се предоставя при условията на настоящия лиценз,
когато лицензодателят (така както е определено по-долу) е поставил следния
текст, непосредствено след надписа за авторското право върху оригиналното
произведение:

    Лицензирано при условията на EUPL V.1.0

или е изразил по какъвто и да е друг начин своето желание за лицензиране при
условията на EUPL.


1. Определения

В настоящия лиценз термините по-долу имат следните значения:

-   Лицензът: настоящият лиценз.

-   Оригиналното произведение или софтуерът: разпространяваният и/или
    предоставяният софтуер от лицензодателя при условията на настоящия
    лиценз, наличен като изходен или изпълним код, в зависимост от случая.

-   Производни произведения: произведенията или софтуера, които могат да
    бъдат създадени от лицензополучателя на базата на оригиналното
    произведение или на негови модификации. Настоящият лиценз не
    определя обхвата на модификацията или зависимостта от оригиналното
    произведение, необходими за класифициране на произведението като
    производно произведение; този обхват се определя от Закона за
    авторското право и сродните му права, приложим в посочената в
    член 15 страна.

-   Произведението: оригиналното произведение и/или негови производни
    произведения.

-   Изходен код: форма на произведението, разбираема за човек, която е
    найудобна за изучаване и модифициране от хората.

-   Изпълним код: всеки код, който в общия случай е компилиран и е
    предназначен за изпълняване от компютър като програма.

-   Лицензодател: физическо или юридическо лице, което разпространява
    и/или предоставя произведението при условията на лиценза.

-   Сътрудник (сътрудници): всяко физическо или юридическо лице, което
    модифицира произведението, предмет на лиценза, или по друг начин
    допринася за създаването на производно от него произведение.

-   Лицензополучателят или „Вие“: всяко физическо или юридическо лице,
    което използва по какъвто и да е начин софтуера при условията на
    лиценза.

-   Разпространение и/или предоставяне: всяко действие на продажба,
    даване, заемане, даване под наем, разпространение, съобщаване,
    предаване или друг начин за осигуряване на достъпността, в или извън
    Интернет, на копия на произведението на което и да е друго физическо
    или юридическо лице.


2. Обхват на предоставените от лиценза права

Лицензодателят Ви дава по този начин световен безплатен лиценз, без
изключително право, който може да подлежи на последващи преотстъпвания, за
да извършвате следното за срока на авторското право върху оригиналното
произведение:

-   да използвате произведението при всякакви обстоятелства и за всякаква
    употреба;

-   да възпроизвеждате произведението;

-   да променяте оригиналното произведение и да правите базирани на него
    производни произведения;

-   да представяте на обществеността, включително правото да го
    предоставяте на разположение или да показвате произведението или
    копия от него, или да го използвате публично;

-   да разпространявате произведението или копия от него;

-   да давате произведението или копия от него назаем или под наем;

-   да преотстъпвате права върху произведението или върху копия от него.

Тези права могат да бъдат упражнявани върху всякакви медии, носители и
формати, познати в настоящия момент или създадени след него, доколкото
приложимото право позволява това.

В страните, в които се прилага защита на неимуществените авторски права,
лицензодателят се отказва да упражнява неимущественото си авторско право до
позволената от закона степен, за да може лицензът да бъда използван за
изброените по-горе имуществени права.

Лицензодателят преотстъпва на лицензополучателя права за свободно и
неизключително ползване на всеки свой патент до степента, необходима за
използване на правата, които са Ви дадени върху произведението при условията
на настоящия лиценз.


3. Предоставяне на изходния код

Лицензодателят може да предостави произведението или в неговия изходен код,
или като изпълним код. Когато произведението е предоставено в изпълним код,
лицензодателят осигурява допълнително четимо от компютър копие на изходния
код на произведението заедно с всяко копие на произведението, което
лицензодателят разпространява, или посочва в приложения към произведението
текст, следващ надписа за авторско право, хранилище, където изходният код е
свободно и лесно достъпен, докато лицензодателят продължава да
разпространява и/или предоставя произведението.


4. Ограничения върху авторското право

Нищо в настоящия лиценз няма за цел да лиши лицензополучателя от
предимствата на което и да е изключение или ограничение на изключителните
права на притежателите на правата върху оригиналното произведение или
софтуера, на погасяването на тези права или на което и да е друго приложимо
ограничение.


5. Задължения на лицензополучателя

Предоставянето на посочените по-горе права подлежи на някои ограничения и
задължения, наложени на лицензополучателя. Тези задължения са следните:

Право на признаване: Лицензополучателят трябва да остави незасегнати
всички надписи за авторско право, патент или търговска марка и всички
надписи, които касаят лиценза и отказа от гаранции. Лицензополучателят трябва
да включи копие от тези надписи и копие от лиценза към всяко копие на

произведението, което той разпространява и/или предоставя.
Лицензополучателят трябва да поставя върху всяко производно произведение
добре забелязващ се надпис, от който да е видно, че произведението е било
модифицирано, както и датата на модификацията.

Клауза „свободно от авторски права“ („copyleft“): Ако лицензополучателят
разпространява и/или предоставя копия на оригиналното произведение или
производни произведения на оригиналното произведение, това разпространение
и/или предоставяне ще се прави съгласно условията на настоящия лиценз.
Лицензополучателят (станал лицензодател) не може да предлага или налага
каквито и да е допълнителни условия, които биха изменили или ограничили
условията на лиценза.

Клауза за съвместимост: Ако лицензополучателят разпространява и/или
предоставя производни произведения или копия от тях, на базата както на
оригиналното произведение, така и на друго произведение, лицензирано при
условията на съвместим лиценз, това разпространение и/или предоставяне може
да се направи при условията на този съвместим лиценз. За целта на тази клауза,
„съвместимият лиценз” се отнася до лицензите, изброени в допълнението към
настоящия лиценз. Ако задълженията на лицензополучателя по съвместимия
лиценз са в противоречие със задълженията му по настоящия лиценз, то се
прилагат задълженията по съвместимия лиценз.

Осигуряване на изходен код: Когато разпространява и/или предоставя копия
на произведението, лицензополучателят ще осигури четимо от компютър копие
на изходния код, или ще посочи хранилище, където този изходен код е свободно
и лесно достъпен, за времето, през което лицензополучателят продължава да
разпространява и/или предоставя произведението.

Правна защита: Настоящият лиценз не дава разрешение за използване на
търговски имена, търговски марки, марки на продукти или услуги или
наименования на лицензодателя, с изключение на изискваното за разумното и
обичайното ползване при описване на произхода на произведението и
възпроизвеждането на съдържанието на надписа за авторско право.


6. Система на авторство

Първоначалният лицензодател гарантира, че авторските права върху
оригиналното произведение, които са преотстъпени в рамките на настоящия
лиценз, се притежават от него или са му дадени в рамките на лиценза и че той
има правото и пълномощията да предоставя лиценза.

Всеки сътрудник гарантира, че авторското право върху модификацията, която е
направил на произведението, се притежава от него или му е дадено в рамките на
лиценза и че той има правото и пълномощията да предоставя този лиценз.

Всеки път, когато Вие, в качеството на лицензополучател, получавате
произведението, първоначалният лицензодател и последващите сътрудници Ви
предоставят лиценз за техния принос към произведението при условията на
настоящия лиценз.


7. Отказ от гаранции

Произведението представлява продукт в процес на развитие, което непрекъснато
се усъвършенства от много сътрудници. То не е завършен продукт и по тази
причина може да съдържа дефекти или „бъгове”, присъщи на този тип
софтуерно развитие.

По горната причина, произведението се предоставя при условията на настоящия
лиценз „във вида, в който е” и без каквито и да е гаранции за него, включвайки,
като този списък не е изчерпателен, пускане на пазара, годност за дадена цел,
липса на дефекти и грешки, точност, ненарушение на правата на интелектуална
собственост, различни от авторското право по член 6 от настоящия лиценз.

Този отказ от гаранции е основна част от лиценза и условие за предоставяне на
каквито и да е права върху произведението.


8. Отказ от отговорност

С изключение на случаите на умишлено недобросъвестно поведение или вреди,
причинени пряко на физически лица, лицензодателят не е отговорен в никакъв
случай за каквито и да е преки или непреки, имуществени или неимуществени
вреди от какъвто и да е вид, които биха могли да произтекат от лиценза или от
използването на произведението, включително, без изброяването да е пълно,
вреди от загуба на клиенти, спиране на работа, лошо функциониране или
спиране на работата на компютъра, загуба на данни или каквато и да е
търговска вреда, дори и лицензодателят да е бил предупреден за възможността
от такава загуба. Лицензодателят ще носи отговорност по реда на специалното
законодателство, доколкото такива законови разпоредби се прилагат
задължително във връзка с произведението.


9. Допълнителни споразумения

Докато разпространявате оригиналното произведение или производни
произведения от него, Вие можете да изберете да сключите допълнително
споразумение, за да предложите срещу заплащане, поемане на поддръжка,
гаранция, обезщетение или други задължения и/или съвместими с настоящия
лиценз услуги. При приемането на такива задължения обаче, Вие можете да
действате само от свое име и единствено на Ваша отговорност, а не от името на
началния лицензодател или който и да е друг сътрудник и само ако Вие се
съгласите да обезщетите, защитавате и освободите от отговорност който и да е
сътрудник, срещу който са предявени претенции поради факта, че Вие сте
приели такива гаранции или допълнителна отговорност.


10. Приемане на лиценза
Клаузите на настоящия лиценз могат да се приемат чрез кликване върху икона „I
agree“ („съгласен съм“), поставена под долния край на прозореца, показващ
текста на лиценза, или като потвърдите съгласието си по всеки друг подобен
начин, в съответствие с приложимото право. Кликването върху тази икона
показва Вашето ясно и неотменимо приемане на настоящия лиценз и всички
негови условия.

По същия начин Вие приемате неотменимо настоящия лиценз и всички негови
условия, като упражнявате всяко едно от правата, дадени Ви по силата на член 2
от настоящия лиценз, като използване на произведението, създаване от Вас на
производно от него произведение или разпространение и/или предоставяне от
Вас на произведението или на копие от него.


11. Информация за обществеността

В случай на каквото и да е разпространение и/или предоставяне от Вас на
произведението чрез електронно средство за комуникация (например чрез
предложение за дистанционно изтегляне), канал за разпространение или медия
(например интернет страница), на обществеността трябва да се предостави
наймалко изискваната от приложимото право информация по отношение на
самоличността и адреса на лицензодателя, лиценза и начина, по който той може
да бъде достъпен, сключен, съхранен и възпроизведен от лицензополучателя.


12. Прекратяване на лиценза

Лицензът и предоставените от него права се прекратяват автоматично при всяко
нарушение на условията на лиценза от лицензополучателя.
Това прекратяване не води до прекратяване на правата върху лицензите на което
и да е лице, което е получило произведението от лицензополучателя по силата
на лиценза, при положение че това лице спазва напълно условията на лиценза.


13. Разни

Без да се засягат разпоредбите на член 9 по-горе, лицензът представлява
цялостното споразумение между страните относно произведението, предмет на
лиценза.

Ако някоя разпоредба на лиценза е невалидна или неизпълнима съгласно
приложимото право, това не влияе върху валидността или изпълнимостта на
лиценза като цяло. Такава разпоредба ще се тълкува и/или измени така, както е
необходимо, за да стане валидна и изпълнима.

Европейската комисия може да въведе в сила преводи и/или нови задължителни
версии на настоящия лиценз, доколкото това се налага и е разумно. Новите
версии на лиценза ще се публикуват с уникален номер на версията. Новата
версия на лиценза става задължителна за Вас, щом разберете за нейното
публикуване.


14. Юрисдикция

Всеки спор, произтичащ от тълкуването на настоящия лиценз, възникнал между
Европейската комисия в качеството на лицензодател и всеки лицензополучател,
подлежи на юрисдикцията на Съда на Европейските общности, както е
посочено в член 238 от Договора за създаване на Европейската общност.

Всякакви спорове, възникващи между страни, различни от Европейската
комисия, и произтичащи от тълкуването на настоящия лиценз, са предмет на
изключителната юрисдикция на компетентния съд, където лицензодателят
пребивава или упражнява основната си дейност.


15. Приложимо право

Настоящият лиценз се управлява от правото на държавата-членка на
Европейския съюз, в която лицензодателят пребивава или има регистриран
адрес на управление.

Лицензът се управлява от белгийското право, в случай че:

-   възникне спор между Европейската комисия, в качеството на
    лицензодател, и който и да е лицензополучател;

-   лицензодателят не е Европейската комисия и не пребивава или няма
    регистриран адрес на управление в държава-членка на Европейския
    съюз.


===


ДОПЪЛНЕНИЕ


„Съвместими лицензии“ съгласно член 5 на EUPL са:

-   General Public License (GPL) v. 2

-   Open Software License (OSL) v. 2.1, v. 3.0

-   Common Public License v. 1.0

-   Eclipse Public License v. 1.0

-   Cecill v. 2.0

