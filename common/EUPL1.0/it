Licenza Pubblica dell'Unione europea
v.1.0

EUPL © Comunità europea 2007

La presente Licenza Pubblica dell'Unione europea (“EUPL”)
[EUPL: "European Union Public Licence"] si applica a tutte le opere o programmi
per elaboratore, come definiti in prosieguo, forniti alle condizioni di cui alla
presente licenza. È vietata l'utilizzazione dell'opera in forme diverse da
quelle autorizzate dalla presente licenza (nella misura in cui tale utilizzazione
sia riservata in via esclusiva al titolare dei diritti d'autore sull'opera).

L'opera originaria è fornita alle condizioni della presente licenza quando
il licenziante (come definito in prosieguo) ha posto la seguente dicitura
immediatamente dopo l'indicazione del copyright sull'opera originale:

    Concesso in licenza a norma dell'EUPL v.1.0

ovvero abbia espresso con qualunque altro mezzo la propria volontà di
cederlo in licenza alle condizioni dell'EUPL.


1. Definizioni

Nella presente Licenza i seguenti termini sono così definiti:

−   Licenza: la presente Licenza.

−   Opera originaria o Programma per elaboratore: il programma per
    elaboratore distribuito o comunicato dal licenziante alle condizioni
    della presente licenza, sotto forma di codice sorgente e, a seconda
    dei casi, anche sotto forma di Codice eseguibile.

−   Opere derivate: le opere o il programma per elaboratore che
    possono essere creati dal licenziatario sulla base dell'opera
    originaria o di una sua modificazione. La presente licenza non
    definisce quale grado di modificazione o di dipendenza rispetto
    all'opera originaria sia prescritto per caratterizzare un'opera come
    Opera derivata; tale questione è disciplinata dalla legge sul diritto
    d'autore applicato nel paese designato all'articolo 15.

−   Opera: l'opera originaria e le opere da essa derivate.

−   Codice sorgente: forma leggibile dell’opera che risulta più
    appropriata per essere studiata e modificata dall’uomo.

−   Codice eseguibile: il codice che, in genere, è stato compilato e che
    è destinato a essere eseguito come programma da un elaboratore.

−   Licenziante: la persona fisica o giuridica o l'ente che distribuisce o
    comunica l'opera secondo i termini della licenza.

−   Contributore (contributori): la persona fisica o giuridica o l'ente
    che modifica l'opera secondo i termini della licenza o altrimenti
    contribuisce alla creazione di un'opera derivata.

−   Licenziatario: la persona fisica o giuridica o l'ente che fa uso del
    programma per elaboratore secondo i termini della licenza.

−   Distribuzione o Comunicazione: la vendita, la cessione a titolo
    gratuito, il prestito, la locazione, la distribuzione, la
    comunicazione, la trasmissione o qualsiasi altro atto finalizzato a
    mettere copie dell'opera a disposizione di altre persone fisiche o
    giuridiche o enti, on-line o off-line.


2. Estensione dei diritti concessi dalla licenza

Il Licenziante concede al Licenziatario, per tutta la durata del diritto
d'autore sull'opera originaria, una licenza mondiale, gratuita, non
esclusiva, a sua volta cedibile in sub-licenza, che conferisce il diritto di
compiere gli atti seguenti:

−   utilizzare l'Opera in qualsiasi circostanza e per ogni utilizzo,

−   riprodurre l'Opera,

−   modificare l'Opera originaria e creare Opere derivate basate su di essa,

−   comunicare al pubblico, anche mediante messa a disposizione o
    esposizione dell'Opera o di copie di essa e, a seconda dei casi,
    rappresentare l'Opera in forma pubblica,

−   distribuire l'Opera o copie di essa,

−   cedere in prestito e in locazione l'Opera o copie di essa,

−   concedere in sub-licenza i diritti sull'opera o copie di essa.

I diritti suddetti possono essere esercitati con qualsiasi mezzo di
comunicazione, su qualsiasi supporto e in qualsiasi formato, attualmente
noto o che sarà successivamente inventato, nella misura consentita dal
diritto applicabile.

Nei paesi in cui si applicano i diritti morali di autore, il Licenziante
rinuncia al diritto di esercitare i suoi diritti morali nella misura consentita
dalla legge affinché la cessione in licenza dei diritti patrimoniali sopra
indicati possa produrre tutti i suoi effetti.

Il Licenziante concede al Licenziatario, a titolo gratuito e non esclusivo, il
diritto di utilizzare qualsiasi brevetto detenuto dal Licenziante, nella
misura necessaria all'esercizio dei diritti di utilizzazione dell'Opera
concessi dalla presente licenza.


3. Comunicazione del codice sorgente

Il licenziante può fornire l'Opera o sotto forma di Codice sorgente o come
Codice eseguibile. Se l'opera è fornita come Codice eseguibile, il
Licenziante fornisce, in aggiunta, una copia leggibile dall'elaboratore del
Codice sorgente dell'Opera a corredo di ogni copia dell'Opera da lui
distribuita oppure indica, in un avviso che segue l'indicazione dei diritti
d'autore apposta sull'Opera, un archivio in cui il Codice sorgente è
facilmente e gratuitamente accessibile per tutto il periodo in cui il
Licenziante distribuisce o comunica l'opera.


4. Limitazioni del diritto d'autore

Nessuna clausola della presente Licenza è finalizzata a impedire al
Licenziatario di beneficiare di tutte le eccezioni o limitazioni applicabili ai
diritti esclusivi dei titolari dei diritti sul Programma per elaboratore o
sull'Opera originaria, dell'esaurimento di tali diritti o di qualsiasi altra
limitazione applicabile.


5. Obblighi del licenziatario

La concessione dei diritti sopra indicati è soggetta ad alcune restrizioni e
obblighi in capo al Licenziatario. Gli obblighi sono i seguenti:

Diritto di attribuzione: il Licenziatario lascia intatti tutti gli avvisi
relativi ai diritti d'autore, ai brevetti o ai marchi e tutte le indicazioni che
fanno riferimento alla Licenza e all'esclusione della garanzia. Ogni copia
dell'Opera che il Licenziatario distribuisce o comunica deve essere
corredata di una copia di tali avvisi e di una copia della Licenza. Su tutte
le Opere derivate il Licenziatario deve apporre o far apporre avvisi ben
visibili indicanti che l'Opera è stata modificata e la data della
modificazione.

Clausola 'copyleft': se il Licenziatario distribuisce o comunica copie
delle Opere originarie o delle Opere derivate basate sull'Opera originaria,
la distribuzione o comunicazione ha luogo nell'osservanza delle clausole
della presente Licenza. Il Licenziatario (che in tal caso diventa
Licenziante) non può offrire né imporre termini o condizioni ulteriori
sull'Opera o sulle Opere derivate che alterino o restringano le condizioni
della Licenza.

Clausola di compatibilità: se il Licenziatario distribuisce o comunica le
Opere derivate o copie delle Opere derivate basate sull'Opera originaria o
su altra opera concessa in licenza secondo le condizioni di una Licenza
compatibile, la Distribuzione o Comunicazione può avvenire
nell'osservanza delle clausole della licenza compatibile. Ai fini
dell'applicazione della presente clausola, l'espressione “Licenza
compatibile” si riferisce alle licenze enumerate nell'allegato della
presente Licenza. In caso di conflitto tra gli obblighi del Licenziatario a
norma della Licenza compatibile e i suoi obblighi a norma della presente
Licenza, prevalgono gli obblighi prescritti dalla Licenza compatibile.

Fornitura del Codice sorgente: se distribuisce o comunica copie
dell'Opera, il Licenziatario fornirà copia del Codice sorgente in formato
leggibile dall'elaboratore oppure indicherà un archivio in cui tale Codice
sorgente è facilmente e liberamente accessibile, per tutto il tempo in cui
distribuisce o comunica l'Opera.

Tutela dei diritti: la presente Licenza non autorizza a fare uso di nomi
commerciali, di marchi distintivi di prodotti o servizi o dei nomi dei
licenzianti, se non nei limiti necessari ad una utilizzazione ragionevole e
conforme agli usi per descrivere l'origine dell'Opera e riprodurre il
contenuto dell'avviso relativo al diritto d'autore.


6. Autori e contributori

Il Licenziante originario garantisce che i diritti d'autore sull'Opera
originaria concessi a norma della presente Licenza sono di sua proprietà
ovvero gli sono concessi in licenza e che dispone del diritto e del potere di
concedere la Licenza.

Ciascun Contributore garantisce che i diritti d'autore sulle modifiche che
egli apporta all'opera sono di sua proprietà o che gli sono concessi in
licenza e che dispone del diritto e del potere di concedere la Licenza.
Ogni volta che ricevete un'Opera in qualità di Licenziatari, il Licenziante
originario e i Contributori successivi vi concedono una licenza sui loro
contributi all'Opera, secondo le condizioni della presente Licenza.


7. Esclusione della garanzia

L'Opera è un'opera in divenire, che viene costantemente migliorata
grazie all'apporto di diversi contributori. Non si tratta di un'opera finita e
può pertanto contenere difetti o errori inerenti a questo tipo di sviluppo
di programmi per elaboratori.

Per tale ragione, l'Opera è concessa in Licenza “così com'è” e senza
garanzie di alcun genere, ivi incluse, ma senza limitarsi a queste, quelle
relative all'utilizzazione commerciale, all'idoneità a soddisfare una
determinata funzione, all'assenza di difetti o errori, all'accuratezza,
all'efficacia, alla non violazione di diritti di proprietà intellettuale diversi
dal diritto d'autore come indicato all'articolo 6 della presente Licenza.

La presente esclusione di garanzia costituisce parte integrante della
Licenza e condizione per la concessione di qualsiasi diritto sull'Opera.


8. Esclusione di responsabilità

Salvi i casi di comportamenti dolosi o di danni direttamente arrecati a
persone fisiche, in nessun caso il Licenziante può essere ritenuto
responsabile per i danni, di qualsiasi natura, diretti o indiretti, materiali o
morali, derivanti dalla Licenza o dall'utilizzazione dell'Opera, ivi
compresi, ma senza limitarsi a questi, i danni per perdita di avviamento,
interruzione del lavoro, guasto o malfunzionamento dell'elaboratore,
perdita di dati e qualsiasi danno commerciale, anche nel caso in cui il
Licenziante fosse stato informato che tali danni avrebbero potuto
verificarsi. Tuttavia, il licenziante sarà tenuto responsabile a norma delle
leggi sulla responsabilità da prodotto in quanto applicabili all'Opera.


9. Altre pattuizioni

All'atto della distribuzione dell'Opera originaria o delle Opere derivate,
avrete facoltà di stipulare pattuizioni aggiuntive al fine di offrire, a titolo
oneroso, assistenza, garanzia, indennità o assumere altre responsabilità o
fornire altri servizi compatibili con la presente Licenza. Tuttavia,
nell'accettare tali obbligazioni, agirete esclusivamente in nome proprio e
sotto propria esclusiva responsabilità, e non in nome del Licenziante
originario o di qualsiasi altro Contributore, e solo subordinatamente
all'assunzione di impegno risarcire, difendere e tenere indenne ciascun
Contributore da eventuali responsabilità o richieste risarcitorie rivolte
allo stesso Contributore in conseguenza delle garanzie o responsabilità
aggiuntive da voi assunte.


10. Accettazione della licenza

Le clausole della presente Licenza possono essere accettate cliccando
sull'icona “Accetto” posta sotto una finestra che fa apparire il testo della
presente Licenza o prestando consenso in qualsiasi altro modo simile,
conformemente alle disposizioni di legge applicabili. Cliccando su tale
icona manifesterete la chiara e irrevocabile accettazione della presente
Licenza e di tutti i suoi termini e condizioni.
Analogamente accetterete irrevocabilmente la presente Licenza e tutti i
suoi termini e condizioni esercitando uno qualsiasi dei diritti a voi
concessi dall'articolo 2 della presente Licenza, quali l'utilizzazione da
parte vostra dell'Opera, la creazione di un'Opera derivata o la
distribuzione o comunicazione dell'Opera o di copie di essa.


11. Informazione del pubblico

Se procederete a distribuzione o comunicazione dell'opera mediante
strumenti di comunicazione elettronica (ad esempio, offrendo di scaricare
l'Opera da un luogo remoto) il canale di distribuzione o i mezzi di
comunicazione (ad esempio un sito web) dovranno fornire al pubblico
come minimo le informazioni prescritte dalla normativa applicabile in
relazione all'identità e all'indirizzo del Licenziante, alla Licenza e al modo
con cui essa può essere resa accessibile, accettata, conservata e
riprodotta da parte del Licenziatario.


12. Cessazione della licenza

La licenza e i diritti da essa concessi cesseranno automaticamente di
avere effetto ove il Licenziatario violi una qualsiasi delle condizioni
previste dalla Licenza.

Tale cessazione non comporterà cessazione delle Licenze concesse a
persone che abbiano ricevuto l'opera dal Licenziatario a norma della
Licenza, sempreché tali persone ottemperino integralmente alle clausole
della Licenza stessa.


13. Varie

Ferme restando le disposizioni dell'articolo 9, la Licenza costituisce
l'accordo integrale tra le parti in merito all'Opera qui concessa in
Licenza.

Le clausole della Licenza che risultino nulle o non possano essere fatte
valere in base alla normativa applicabile non incideranno sulla validità o
sull'azionabilità della Licenza nel suo complesso. Le clausole in questione
saranno interpretate o modificate nella misura necessaria a renderle
valide e azionabili.

La Commissione europea può adottare versioni linguistiche o nuove
versioni vincolanti della presente Licenza, nella misura in cui ciò sia
necessario e ragionevole. Le nuove versioni della Licenza saranno
pubblicate con un numero di versione unico. La nuova versione della
Licenza diventerà per voi vincolante non appena sarete venuti a
conoscenza della sua pubblicazione.


14. Foro competente

Per qualsiasi controversia in ordine all'interpretazione della presente
Licenza che insorga tra la Commissione europea nella qualità di
Licenziante e il Licenziatario è competente la Corte di giustizia delle
Comunità europee, a norma dell'articolo 238 del trattato che istituisce la
Comunità europea.

Per qualsiasi controversia che insorga tra parti diverse dalla
Commissione europea, in ordine all'interpretazione della presente
Licenza è esclusivamente competente il tribunale del luogo in cui il
Licenziante risiede o esercita la sua attività principale.


15. Legge applicabile
La presente Licenza è disciplinata dalla legge dello Stato membro
dell'Unione europea nel quale il Licenziante risiede o ha la propria sede
sociale.

La presente Licenza è disciplinata dalla legge belga:

−   ove insorga controversia tra la Commissione europea nella qualità
    di Licenziante e un qualsiasi Licenziatario;

−   ove il Licenziante, diverso dalla Commissione europea, non risieda
    o non abbia la propria sede sociale in uno Stato membro
    dell'Unione europea.


===



Appendice

“Licenze compatibili” ai sensi dell'articolo 5 EUPL sono le seguenti:

−   General Public License (GPL) v. 2

−   Open Software License (OSL) v. 2.1, v. 3.0

−   Common Public License v. 1.0

−   Eclipse Public License v. 1.0

−   Cecill v. 2.0

