Licenţa publică a Uniunii Europene
v.1.0

EUPL© Comunitatea Europeană 2007

Prezenta licenţă publică a Uniunii Europene („EUPL”)
[EUPL:"European Union Public Licence"] se aplică produselor sau programelor
informatice (astfel cum sunt definite mai jos) care fac obiectul prezentei
licenţe. Orice utilizare a produsului, alta decât cea autorizată în temeiul
prezentei licenţe, este interzisă (în măsura în care o astfel de utilizare
intră sub incidenţa unui drept de autor asupra produsului).

Produsul original intră sub incidenţa prevederilor prezentei licenţe în
cazul în care licenţiatorul (astfel cum este definit mai jos) a introdus
următoarea menţiune imediat după menţionarea dreptului de autor
pentru produsul original.

    Licenţiat în baza EUPL v.1.0

sau şi-a exprimat, prin orice altă modalitate, dorinţa de a licenţia produsul
în baza EUPL.


1. Definiţii

În prezenta licenţă, următorii termeni au următoarele semnificaţii:

−   Licenţa: prezenta licenţă.

−   Produsul original sau programul informatic: produsul informatic
    distribuit şi/sau comunicat de către licenţiator în baza prezentei
    licenţe, disponibil sub formă de cod sursă, precum şi sub formă de
    cod executabil, după caz.

−   Produse derivate: produsele sau programul informatic creat de
    către licenţiat, pe baza produsului original sau a modificărilor
    aduse acestuia. Prezenta licenţă nu defineşte proporţia modificării
    sau a dependenţei de produsul original necesară pentru a putea
    cataloga produsul ca fiind produs derivat; această proporţie este
    stabilită de legea dreptului de autor în vigoare în ţara menţionată
    la articolul 15.

−   Produsul: produsul original şi/sau produsele derivate din acesta.

−   Codul sursă: forma produsului care poate fi observată de către om
    şi care este cea mai potrivită în vederea studierii şi modificării.

−   Codul executabil: orice cod care a fost în general compilat şi
    destinat a fi interpretat de un calculator ca fiind un program.

−   Licenţiatorul: persoana fizică sau juridică care distribuie şi/sau
    comunică produsul în baza unei licenţe.

−   Contribuitorul(ii): orice persoana fizică sau juridică care modifică
    produsul în baza licenţei sau care contribuie în alt mod la crearea
    unui produs derivat.

−   Licenţiatul sau „dumneavoastră”: orice persoană fizică sau juridică
    care foloseşte în orice mod produsul informatic în conformitate cu
    prevederile licenţei.

−   Distribuirea şi/sau Comunicarea: orice act de vânzare, oferire,
    împrumut, închiriere, distribuire, comunicare, transmitere sau
    punerea în orice alt mod la dispoziţia oricărei alte persoane fizice
    sau juridice, online sau offline, de copii ale produsului.


2. Domeniul de aplicare al drepturilor conferite de licenţă

Licenţiatorul vă oferă prin prezenta o licenţă internaţională, scutită de
redevenţe, neexclusivă, care poate fi sub-licenţiată în următoarele
scopuri, pe durata valabilităţii dreptului de autor dobândit pentru
produsul original:

−   folosirea produsului în orice circumstanţe şi pentru orice tip de
    utilizare,

−   reproducerea produsului,

−   modificarea produsului original şi/sau crearea de produse derivate
    bazate pe produsul original,

−   comunicarea către public, inclusiv dreptul de a prezenta sau a
    pune la dispoziţia publicului produsul sau copii ale acestuia şi de a
    reda produsul în mod public, după caz,

−   distribuirea produsului sau a copiilor acestuia,

−   împrumutul sau închirierea produsului sau a copiilor acestuia,

−   sub-licenţierea drepturilor asupra produsului sau a copiilor acestuia,

Aceste drepturi pot fi exercitate prin intermediul oricărui mijloc de
comunicare, pe orice suport şi în orice format, fie disponibil deja, fie care
va fi inventat ulterior, în măsura în care nu contravine legislaţiei în
vigoare.

În ţările în care se aplică drepturile morale, licenţiatorul renunţă la
exercitarea dreptului său moral în măsura admisă de lege pentru ca
licenţa să producă toate efectele care decurg din drepturile patrimoniale
menţionate mai sus.

Licenţiatorul nu solicită redevenţe licenţiatului şi îi acordă drepturi de
utilizare neexclusive pentru orice brevet de invenţie deţinut de licenţiator,
în măsura necesară pentru a se folosi de drepturile acordate asupra
produsului în baza prezentei licenţe.


3. Comunicarea codului sursă

Licenţiatorul poate furniza produsul fie sub formă de cod sursă, fie sub
formă de cod executabil. În cazul în care produsul este furnizat sub formă
de cod executabil, licenţiatorul va furniza, de asemenea, o copie a codului
sursă al produsului în format digital standard pentru fiecare copie a
produsului pe care licenţiatorul o distribuie, sau indică, într-o menţiune
care urmează menţiunii dreptului de autor anexată produsului, arhiva
unde codul sursă este uşor accesibil şi în mod gratuit pe toată durata
perioadei în care licenţiatorul continuă să distribuie şi/sau să comunice
produsul.


4. Limitări ale dreptului de autor

Nici o prevedere a prezentei licenţe nu are ca scop să priveze licenţiatul
de beneficiile care rezultă din orice excepţie sau limitare a drepturilor
exclusive ale titularilor drepturilor asupra produsului original sau a
programului informatic, sau de încetarea acestor drepturi sau de alte
limitări aplicabile acestora.


5. Obligaţiile licenţiatului

Conferirea drepturilor menţionate mai sus face obiectul unor restricţii şi
obligaţii impuse licenţiatului. Aceste obligaţii sunt următoarele:

Dreptul de atribuire: licenţiatul nu va aduce modificări menţiunilor
referitoare la dreptul de autor, brevetul de invenţie sau marca
înregistrată şi tuturor menţiunilor care fac trimitere la licenţă şi la
declinarea garanţiilor. Licenţiatul trebuie să includă o copie a acestor
menţiuni şi o copie a licenţei pentru fiecare copie a produsului pe care o
distribuie şi/sau o comunică. Licenţiatul trebuie să se asigure de faptul că
fiecare produs derivat poartă o menţiune vizibilă a faptului că produsul a
fost modificat şi data modificării.

Clauza „copyleft”: în cazul în care licenţiatul distribuie şi/sau comunică
copii ale produselor originale sau ale produselor derivate bazate pe
produsul original, această distribuire şi/sau comunicare se va face în
condiţiile prevăzute de prezenta licenţă. Licenţiatul (care devine
licenţiator) nu poate oferi sau impune alţi termeni sau condiţii
suplimentare în ceea ce priveşte produsul sau produsul derivat care
modifică sau restricţionează condiţiile prevăzute de licenţă.

Clauza de compatibilitate: în cazul în care licenţiatul distribuie şi/sau
comunică produse derivate sau copii ale acestora bazate atât pe produsul
original, cât şi pe un alt produs licenţiat în baza unei licenţe compatibile,
această distribuire şi/sau comunicare poate fi făcută în condiţiile
prevăzute de această licenţă compatibilă. În sensul acestei clauze, prin
“licenţă compatibilă” se înţeleg licenţele enumerate în anexa la prezenta
licenţă. În cazul în care obligaţiile licenţiatului care derivă din licenţa
compatibilă sunt în contradicţie cu obligaţiile care derivă din prezenta
licenţă, vor prevala obligaţiile prevăzute în licenţa compatibilă.

Furnizarea codului sursă: în momentul distribuirii şi/sau comunicării de
copii ale produsului, licenţiatul va furniza o copie a codului sursă în
format digital standard sau va indica arhiva în care acest cod sursă este
uşor accesibil şi în mod gratuit pe parcursul întregii perioade în care
licenţiatul continuă să distribuie şi/sau să comunice produsul.

Protecţia juridică: prezenta licenţă nu acordă permisiunea de a folosi
denumirile comerciale, mărcile comerciale, mărcile de servicii sau numele
licenţiatorului, cu excepţia situaţiei în care sunt necesare pentru o
utilizare rezonabilă şi normală pentru descrierea originii produsului şi
pentru reproducerea conţinutului menţiunii referitoare la dreptul de
autor.


6. Lanţul de autori

Licenţiatorul original garantează faptul că dreptul de autor pentru
produsul original acordat prin prezenta este deţinut de către acesta sau
este licenţiat în favoarea sa şi are competenţa şi autoritatea de a acorda
licenţa.

Fiecare contribuitor garantează faptul că dreptul de autor asupra
modificărilor pe care le aduce produsului este deţinut de acesta sau este
licenţiat în favoarea sa şi are competenţa şi autoritatea de a acorda
licenţa.

De fiecare dată când dumneavoastră, în calitate de licenţiat, intraţi în
posesia produsului, licenţiatorul original şi contribuitorii ulteriori vă
acordă o licenţă asupra contribuţiilor lor aduse produsului, în condiţiile
prevăzute de prezenta licenţă.


7. Excluderea garanţiilor

Produsul este un produs în curs de elaborare îmbunătăţit în mod continuu
de mai mulţi contribuitori. Acesta nu este un produs finalizat şi, prin
urmare, poate conţine deficienţe sau erori inerente acestui tip de
dezvoltare de programe informatice.

Având în vedere motivul de mai sus, produsul este furnizat în baza
licenţei “în stadiul în care se află” şi fără alte garanţii de nici o natură
privind produsul, inclusiv şi fără a se limita la, comercializarea,
compatibilitatea în anumite scopuri, absenţa defectelor sau a erorilor,
acurateţea, respectarea drepturilor de proprietate intelectuală, altele
decât dreptul de autor, astfel cum este menţionat la articolul 6 din
prezenta licenţă.

Această excludere a garanţiilor reprezintă o parte esenţială a licenţei şi o
condiţie pentru acordarea oricăror drepturi asupra produsului.


8. Excluderea răspunderii

Cu excepţia cazurilor de utilizare rău-intenţionată sau a daunelor cauzate
în mod direct persoanelor fizice, licenţiatorul nu va fi ţinut răspunzător în
nici o situaţie, pentru nici un fel de daune directe sau indirecte, materiale
sau morale care derivă din licenţă sau din utilizarea produsului, inclusiv şi
fără a se limita la daune aduse fondului de comerţ sau rezultate din
întreruperea lucrului, nefuncţionarea sau funcţionarea necorespunzătoare
a calculatorului, pierderea de date sau orice prejudicii comerciale, chiar
dacă licenţiatorul a fost informat asupra eventualităţii producerii unor
astfel de daune. Cu toate acestea, licenţiatorul va fi ţinut răspunzător în
baza normelor imperative referitoare la răspunderea privind produsul în
măsura în care astfel de norme se aplică în cazul produsului.


9. Convenţii suplimentare

Cu ocazia distribuirii produsului original sau a produselor derivate,
licenţiatul poate opta să încheie o convenţie suplimentară pentru a oferi,
contra cost, unor terţi, asistenţă, garanţii, despăgubiri sau alte obligaţii de
răspundere şi/sau servicii care sunt conforme cu prezenta licenţă. Cu
toate acestea, acceptând astfel de obligaţii, licenţiatul poate acţiona doar
în nume personal şi pe răspunderea personală şi nu în numele
licenţiatorului original sau a oricărui alt contribuitor şi doar dacă acceptă
să despăgubească, să apere interesele şi să nu extindă asupra
contribuitorului orice răspundere angajată sau orice plângeri formulate
împotriva unui astfel de contribuitor, datorate faptului că licenţiatul a
acceptat să ofere o astfel de garanţie sau răspundere suplimentară.


10. Acceptarea licenţei

Prevederile prezentei licenţe pot fi acceptate prin apăsarea butonului
“Sunt de acord" din partea de jos a ferestrei care afişează textul prezentei
licenţe sau prin declararea consimţământului în orice alt mod similar, în
conformitate cu normele aplicabile. Prin apăsarea acelui buton, licenţiatul
indică în mod clar şi irevocabil faptul că acceptă prezenta licenţă, precum
şi toate clauzele şi condiţiile prevăzute de aceasta.

De asemenea, licenţiatul acceptă în mod irevocabil prezenta licenţă,
împreună cu toate clauzele şi condiţiile prevăzute de aceasta, în
momentul în care exercită orice drepturi conferite de articolul 2 al
prezentei licenţe, precum utilizarea produsului, crearea de către licenţiat
a unui produs derivat sau distribuirea şi/sau comunicarea de către
licenţiat a produsului sau a unor copii ale acestuia.


11. Informaţii pentru public

În cazul oricărei distribuiri şi/sau comunicări a produsului de către
licenţiat prin mijloace de comunicare electronică (de exemplu, prin
oferirea posibilităţii de a descărca produsul de pe un terţ site web),
canalul de distribuire sau canalul media (de exemplu, o pagină de
internet) trebuie să furnizeze publicului cel puţin informaţiile necesare în
temeiul legislaţiei aplicabile privind identitatea şi adresa licenţiatorului,
licenţa şi modul în care poate fi accesată, încheiată, stocată şi reprodusă
de către licenţiat.


12. Încetarea licenţei

Licenţa şi drepturile conferite de aceasta încetează automat în cazul
oricărei încălcări de către licenţiat a prevederilor licenţei.
O astfel de încetare nu va duce la încetarea licenţelor oricărei persoane
care a intrat în posesia produsului de la licenţiat în baza licenţei, cu
condiţia ca aceste persoane să respecte în totalitate prevederile licenţei.


13. Alte dispoziţii

Fără a aduce atingere articolului 9 de mai sus, licenţa reprezintă acordul
integral dintre părţi referitor la produsul licenţiat în baza acesteia.

În cazul în care orice prevedere a licenţei este nelegală sau nu poate fi
pusă în aplicare în conformitate cu normele aplicabile în materie, aceasta
nu va afecta validitatea sau aplicabilitatea licenţei în ansamblu. Aceste
prevederi vor fi interpretate şi/sau adaptate după cum se consideră
necesar pentru a le face valabile şi aplicabile.

Comisia Europeană poate elabora traduceri şi/sau noi versiuni ale acestei
licenţe care produc obligaţii, în măsura în care acest lucru este necesar şi
rezonabil. Noile versiuni ale licenţei vor fi publicate cu un număr unic
corespunzător versiunii. Noua versiune a licenţei devine obligatorie
pentru licenţiat din momentul în care acesta a luat la cunoştinţă
publicarea acesteia.


14. Jurisdicţie

Orice litigiu rezultând din interpretarea prezentei licenţe, apărut între
Comisia Europeană, în calitate de licenţiator, şi un licenţiat, va intra sub
incidenţa jurisdicţiei Curţii de Justiţie a Comunităţilor Europene, aşa cum
se prevede la articolul 238 din Tratatul de instituire a Comunităţii
Europene.

Orice litigiu între părţi, altele decât cele în care una dintre părţi este
Comisia Europeană, şi care rezultă din interpretarea prezentei licenţe va
intra sub incidenţa jurisdicţiei exclusive a instanţei competente din locul
în care licenţiatorul îşi are reşedinţa sau îşi exercită activitatea
comercială principală.


15. Legislaţia aplicabilă

Prezenta licenţă intră sub incidenţa legislaţiei statului din Uniunea
Europeană în care licenţiatorul îşi are reşedinţa sau sediul social.

Prezenta licenţă intră sub incidenţa legislaţiei belgiene în cazul în care:

-   apare un litigiu între Comisia Europeană, în calitate de licenţiator,
    şi un licenţiat;

−   licenţiatorul, altul decât Comisia Europeană, nu are reşedinţa sau
    sediul social într-o ţară membră a Uniunii Europene.


===


Anexa

“Licenţele compatibile” în temeiul articolului 5 EUPL sunt:

−   General Public License (GPL) v. 2

−   Open Software License (OSL) v. 2.1, v. 3.0

−   Common Public License v. 1.0

−   Eclipse Public License v. 1.0

−   Cecill v. 2.0

