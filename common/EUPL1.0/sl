Javna licenca Evropske unije
v.1.0

EUPL © Evropska skupnost 2007

Ta javna licenca Evropske unije („EUPL“)[EUPL: "European Union Public Licence"]
se uporablja za delo ali programsko opremo (kakor je opredeljeno spodaj),
zagotovljeno pod pogoji iz te licence. Vsaka uporaba dela, ki ni odobrena s
to licenco, je prepovedana (kolikor je ta uporaba zajeta v pravici imetnika
avtorske pravice na tem delu).

Izvirnik dela je zagotovljen v skladu s pogoji iz te licence, če je dajalec
licence (kakor je opredeljeno spodaj) dodal naslednje obvestilo takoj za
obvestilom o avtorski pravici na izvirniku dela:

    Licenca, podeljena na podlagi EUPL v.1.0

ali je na kateri koli drugi način izrazil svojo voljo, da podeli licenco v
okviru EUPL.


1. Opredelitve

V tej licenci imajo naslednji izrazi naslednji pomen:

−   licenca: ta licenca.

−   izvirnik dela ali programska oprema: programska oprema, ki jo
    distribuira in/ali posreduje dajalec licence na podlagi te licence ter
    je na voljo kot „izvorna koda“ in po potrebi tudi kot „izvršljiva
    koda“.

−   izpeljana dela: dela ali programska oprema, ki jih lahko ustvari
    pridobitelj licence na podlagi izvirnika dela ali njegovih sprememb.
    Ta licenca ne opredeljuje obsega sprememb ali odvisnosti od
    izvirnika dela, ki se zahteva za opredelitev dela kot izpeljano delo;
    ta obseg je določen v avtorskem pravu, ki se uporablja v državi,
    navedeni v členu 15.

−   delo: izvirnik dela in/ali njegova izpeljana dela.

−   izvorna koda: za človeka berljiva oblika dela, ki je najbolj
    primerna, da jo lahko ljudje proučujejo in spreminjajo.

−   izvršljiva koda: vsaka koda, ki je bila na splošno kompilirana in ki
    naj bi jo računalnik prepoznal kot program.

−   dajalec licence: fizična ali pravna oseba, ki distribuira in/ali
    posreduje delo pod licenco.

−   sodelavec(-i): vsaka fizična ali pravna oseba, ki spremeni delo pod
    licenco ali drugače prispeva k nastanku izpeljanega dela.

−   pridobitelj licence ali „Vi“: vsaka fizična ali pravna oseba, ki na
    kakršen koli način uporablja programsko opremo pod pogoji iz
    licence.

−   distribucija in/ali posredovanje: vsako dejanje prodaje, dajanja,
    posojanja, dajanja v najem, distribuiranja, posredovanja,
    prenašanja ali omogočanja razpolaganja, po spletu ali izven spleta,
    kopij dela drugim fizičnim ali pravnim osebam.


2. Obseg pravic, podeljenih z licenco

Dajalec licence Vam s tem za čas trajanja avtorske pravice, na izvirniku
dela podeljuje svetovno, brezplačno, neizključno licenco, ki jo je mogoče
podlicencirati, in ki omogoča:

−   uporabo dela v vseh okoliščinah in za vsakršno rabo,

−   reprodukcijo dela,

−   spremembo izvirnika dela in izdelavo izpeljanih del na podlagi
    dela,

−   posredovanje javnosti, vključno s pravico do dajanja na razpolago
    ali prikazovanja dela ali njegovih kopij v javnosti in po potrebi
    javne predstavitve dela,

−   distribucijo dela ali njegovih kopij,

−   posojanje in dajanje v najem dela ali njegovih kopij,

−   podlicenciranje pravic na delu ali njegovih kopijah.

Te pravice se lahko izvršujejo na katerih koli medijih, nosilcih in formatih,
bodisi že znanih bodisi pozneje izumljenih, če to dovoljuje pravo, ki se
uporablja.

V državah, kjer veljajo moralne avtorske pravice, se dajalec licence
odpove svoji pravici do izvrševanja svojih moralnih avtorskih pravic v
obsegu, ki ga dovoljuje pravo, da se zagotovi učinkovanje licenciranja
zgoraj navedenih premoženjskih pravic.

Dajalec licence pridobitelju licence podeljuje brezplačne, neizključne
pravice uporabe za vse patente, ki jih ima dajalec licence, v obsegu, ki je
potreben za uporabo pravic, podeljenih v zvezi z delom pod to licenco.


3. Posredovanje izvorne kode

Dajalec licence lahko zagotovi delo v obliki njegove izvorne kode ali kot
izvršljivo kodo. Če je delo zagotovljeno kot izvršljiva koda, zagotovi
dajalec licence strojno čitljivo kopijo izvorne kode dela poleg vsake kopije
dela, ki jo dajalec licence distribuira, ali navede v obvestilu, ki sledi
obvestilu o avtorski pravici , priloženemu k delu, mesto shranjevanja, kjer
je izvorna koda enostavno in prosto dostopna dokler dajalec licence
nadaljuje z distribuiranjem in/ali posredovanjem dela.


4. Omejitve avtorske pravice

Nič v tej licenci ni namenjeno temu, da bi bil pridobitelj licence kakor koli
prikrajšan glede svojih upravičenj iz kakršne koli izjeme ali omejitve
izključnih pravic imetnikov pravic na izvirniku dela ali programski
opremi, glede prenehanja teh pravic ali glede drugih veljavnih omejitev.


5. Obveznosti pridobitelja licence

Podelitev zgoraj navedenih pravic je podvržena nekaterim omejitvam in
obveznostim, naloženim pridobitelju licence. Te obveznosti so:

Obvestila o pravicah, licenci in spremembah licence: pridobitelj
licence ne sme posegati v obvestila o avtorski pravici, patentu ali
znamkah in v vsa obvestila, ki se nanašajo na licenco in izjavo o izključitvi
jamstev. Pridobitelj licence mora vključiti kopijo takšnih obvestil in kopijo
licence v vsako kopijo dela, ki ga distribuira in/ali posreduje. Pridobitelj
licence mora vsako izpeljano delo opremiti z jasnimi obvestili, da je bilo
delo spremenjeno, in navesti datum spremembe.

Klavzula »Copyleft«: Če pridobitelj licence distribuira in/ali posreduje
kopije izvirnika dela ali izpeljanih del na podlagi izvirnika dela, bo ta
distribucija in/ali posredovanje opravljeno pod pogoji iz te licence.
Pridobitelj licence (ki postane dajalec licence) ne sme ponuditi ali določiti
nobenih dodatnih pogojev za delo ali izpeljano delo, ki spreminjajo ali
omejujejo pogoje iz licence.

Klavzula o združljivosti: Če pridobitelj licence distribuira in/ali
posreduje izpeljana dela ali njihove kopije, ki temeljijo na izvirniku dela in
drugem delu, ki je licencirano pod združljivo licenco, se ta distribucija
in/ali posredovanje lahko opravi pod pogoji iz te združljive licence. Za
potrebe te klavzule se „združljiva licenca“ nanaša na licence, naštete v
dodatku k tej licenci. Če so obveznosti pridobitelja licence po združljivi
licenci v nasprotju z njegovimi obveznostmi po tej licenci, obveznosti po
združljivi licenci prevladajo.

Zagotavljanje izvorne kode: Pri distribuiranju in/ali posredovanju kopij
dela bo dajalec licence zagotovil strojno čitljivo kopijo izvirne kode ali
navedel mesto shranjevanja, kjer bo ta koda enostavno in prosto
dostopna, dokler dajalec licence nadaljuje z distribucijo in/ali
posredovanjem dela.

Pravno varstvo: Ta licenca ne dovoljuje uporabe trgovskih imen, znamk
ali imen dajalca licence, razen kot se to zahteva za primerno in običajno
uporabo pri opisovanju izvora dela ter reprodukciji vsebine obvestila o
avtorski pravici.


6. Avtorska veriga

Prvotni dajalec licence jamči, da je imetnik avtorske pravice na izvirniku
dela, podeljene na podlagi te licence, ali da mu je bila ta pravica
licencirana in da je upravičen za podelitev licence.

Vsak sodelavec jamči, da je imetnik avtorske pravice na spremembah, ki
jih je vnesel v delo, ali da mu je bila ta pravica licencirana in da je
upravičen za podelitev licence.

Vsakič, ko Vi kot imetnik licence prejmete delo, Vam prvotni dajalec
licence in vsi nadaljnji sodelavci pod pogoji iz te licence podeljujejo
licenco na njihovih prispevkih k delu.


7. Izjava o izključitvi jamstev

Delo je delo v teku, ki ga nenehno izboljšujejo številni sodelavci. Delo ni
dokončano delo in lahko zato vsebuje napake ali „hrošče“, ki so povezani
s tovrstnim razvojem programske opreme.

Iz zgoraj navedenega razloga je delo na podlagi licence zagotovljeno po
načelu „videno kupljeno“ in brez kakršnih koli jamstev glede dela, kar
vključuje, vendar ni omejeno na tržljivost, ustreznost za določen namen,
odsotnost okvar ali napak, natančnost, spoštovanje pravic intelektualne
lastnine, ki niso avtorske pravice, kot je navedeno v členu 6 te licence.

Ta izjava o jamstvih je bistveni del te licence in pogoj za podelitev katerih
koli pravic na delu.


8. Izjava o izključitvi odgovornosti

Razen v primerih namerne kršitve ali škode, neposredno povzročene
fizičnim osebam, dajalec licence ne bo v nobenem primeru odgovoren za
kakršno koli neposredno, posredno, premoženjsko ali nepremoženjsko
škodo, nastalo iz licence ali uporabe dela, vključno (brez omejitev) s
škodo zaradi izgube dobrega imena, prekinitve dela, okvare ali motnje v
delovanju računalnika, izgube podatkov ali kakršne koli poslovne škode,
čeprav je bil dajalec licence opozorjen o možnosti nastanka takšne škode.
Vendar bo dajalec licence odgovoren na podlagi predpisov o odgovornosti
za proizvode, če takšni predpisi veljajo za delo.


9. Dodatni dogovori

Pri distribuciji izvirnika dela ali izpeljanih del se lahko odločite za
sklenitev dodatnega dogovora za odplačen prevzem obveznosti za
podporo, jamstvo, odškodninsko ali drugo odgovornost in/ali storitve, ki
so skladne s to licenco. Vendar lahko pri prevzemu takšnih obveznosti
delujete samo v lastnem imenu in izključno na lastno odgovornost, ne pa v
imenu prvotnega dajalca licence ali katerega koli drugega sodelavca, in le
če se strinjate, da boste vsakemu sodelavcu povrnili škodo, ga branili in
izvzeli iz kakršnih koli nastalih odgovornosti ali zahtevkov, nastalih zoper
takšnega sodelavca, ker ste Vi sami prevzeli takšno jamstvo ali dodatno
odgovornost.


10. Sprejetje licence

Določila te licence je mogoče sprejeti s klikom na ikono „se strinjam“, ki
je nameščena pod spodnjim delom okna z besedilom te licence, ali s
kakršno koli podobno potrditvijo v skladu s pravili prava, ki se uporablja.
S klikom na to ikono boste izrazili nedvoumno in nepreklicno sprejetje te
licence in vseh njenih pogojev.

Enako nepreklicno sprejemate to licenco in vse njene pogoje z
izvrševanjem katerih koli pravic, ki so Vam bile podeljene po členu 2 te
licence, kot je uporaba dela, izdelava izpeljanih del ali distribucija in/ali
posredovanje dela ali njegovih kopij.


11. Obveščanje javnosti

Če boste distribuirali in/ali posredovali delo s sredstvi elektronskega
komuniciranja (na primer s ponujanjem prenosa dela z oddaljene
lokacije), mora distribucijski kanal ali medij (na primer spletna stran)
zagotoviti javnosti vsaj informacije, ki se zahtevajo v skladu s pravom, ki
se uporablja, glede istovetnosti in naslova dajalca licence, same licence
ter načina, na katerega lahko pridobitelj licence do nje dostopa, jo sklepa,
hrani in reproducira.


12. Prenehanje licence

Licenca in pravice, ki so podeljene v skladu z njo, bodo avtomatsko
prenehale s kakršno koli kršitvijo pogojev iz licence s strani pridobitelja
licence.

Takšno prenehanje ne bo povzročilo prenehanja licenc katere koli osebe,
ki je prejela delo od pridobitelja licence na podlagi te licence, če te osebe
v celoti spoštujejo licenco.


13. Razno

Brez poseganja v člen 9 zgoraj, predstavlja licenca popoln dogovor med
strankami glede licenciranega dela .

Če je katero koli določilo iz licence neveljavno ali neizvršljivo po pravu, ki
se uporablja, to ne bo vplivalo na veljavnost in izvršljivost licence kot
celote. Takšno določilo se bo razlagalo in/ali bo spremenjeno tako, da bo
veljavno in izvršljivo.

Evropska komisija lahko sprejme prevode in/ali zavezujoče nove različice
te licence, če je to potrebno in primerno. Nove različice licence bodo
objavljene z edinstveno številko različice. Nova različica licence Vas
zavezuje od trenutka, ko boste seznanjeni z njeno objavo.


14. Sodna pristojnost

Za vse pravne spore zaradi razlage te licence, ki nastanejo med Evropsko
komisijo kot dajalcem licence in katerim koli pridobiteljem licence, bo
veljala sodna pristojnost Sodišča Evropskih skupnosti, kot je določeno v
členu 238 Pogodbe o ustanovitvi Evropske skupnosti.

Za vse pravne spore med strankami, ki niso Evropska komisija, in ki
izhajajo iz razlage te licence, bo veljala izključna pristojnost zadevnega
sodišča države, kjer ima dajalec licence prebivališče ali kjer opravlja svojo
osnovno dejavnost.


15. Pravo, ki se uporablja

To licenco ureja pravo države Evropske unije, v kateri ima dajalec licence
prebivališče ali sedež.

To licenco ureja belgijsko pravo, če:

−   nastane pravni spor med Evropsko komisijo, kot dajalcem licence,
    in katerim koli pridobiteljem licence;

−   dajalec licence, ki ni Evropska komisija, nima prebivališča ali
    sedeža znotraj države Evropske unije.


===


Dodatek

„Združljive licence“ v skladu s členom 5 EUPL so:

−   General Public License (GPL) v. 2

−   Open Software License (OSL) v. 2.1, v. 3.0

−   Common Public License v. 1.0

−   Eclipse Public License v. 1.0

−   Cecill v. 2.0

