Licencja publiczna Unii Europejskiej
v.1.1

EUPL © Wspólnota Europejska 2007

Niniejsza licencja publiczna Unii Europejskiej („EUPL”)
[EUPL: "European Union Public Licence"] stosowana jest w odniesieniu do Utworu
lub Oprogramowania (w rozumieniu definicji poniżej) przekazywanego na warunkach
niniejszej Licencji. Wszelka eksploatacja Utworu inna niż dozwolona na mocy
niniejszej Licencji jest zakazana (w zakresie, w jakim eksploatacja taka jest
objęta prawami posiadacza praw autorskich do Utworu).

Utwór Oryginalny jest przekazywany na warunkach niniejszej Licencji, jeżeli
Licencjodawca (w rozumieniu definicji poniżej) umieści następującą adnotację
bezpośrednio po zastrzeżeniu praw autorskich do Utworu Oryginalnego:

    Licencjonowano na mocy EUPL v.1.1

lub w jakikolwiek inny sposób wyrazi swą intencję udzielenia licencji na mocy
EUPL.


1. Definicje

W niniejszej Licencji stosuje się następujące definicje:

-   Licencja: niniejsza Licencja.

-   Utwór Oryginalny lub Oprogramowanie: oprogramowanie dystrybuowane lub
    przekazywane przez Licencjodawcę na mocy niniejszej Licencji, dostępne w postaci
    Kodu Źródłowego, a ewentualnie także Kodu Wykonywalnego.

-   Utwory Zależne: utwory lub oprogramowanie, które mogą zostać opracowane przez
    Licencjobiorcę na podstawie Utworu Oryginalnego bądź jego modyfikacji. Niniejsza
    Licencja nie określa zakresu modyfikacji lub zależności od Utworu Oryginalnego,
    wymaganego dla sklasyfikowania utworu jako Utworu Zależnego; zakres taki ustala
    się na mocy przepisów prawa autorskiego obowiązującego w państwie, o którym
    mowa w pkt 15.

-   Utwór: Utwór Oryginalny lub związane z nim Utwory Zależne.

-   Kod Źródłowy: postać Utworu nadająca się do odczytu przez człowieka,
    najdogodniejsza do analizy i modyfikacji.

-   Kod Wykonywalny: każdy kod, który został zasadniczo skompilowany i który jako
    program przeznaczony jest do interpretacji przez komputer.

-   Licencjodawca: osoba fizyczna bądź prawna, która dystrybuuje lub przekazuje
    Utwór na mocy Licencji.

-   Współautor (Współautorzy): każda osoba fizyczna lub prawna, która modyfikuje
    Utwór na mocy Licencji lub w inny sposób przyczynia się do stworzenia Utworu
    Zależnego.

-   Licencjobiorca: każda osoba fizyczna lub prawna, która w jakimkolwiek zakresie
    korzysta z Oprogramowania na warunkach Licencji.

-   Dystrybucja lub Przekazanie: każdy przypadek sprzedaży, darowania,
    wypożyczania, najmu, rozpowszechniania, przekazywania, nadania lub innego
    udostępniania kopii Utworu do dyspozycji innej osobie fizycznej bądź prawnej lub
    zapewniania im dostępu do jego istotnych funkcji w trybie on-line lub off-line.


2. Zakres praw przyznawanych na mocy Licencji

Licencjodawca niniejszym przyznaje Licencjobiorcy obowiązującą na całym świecie,
bezpłatną, niewyłączną licencję z prawem do dalszego sublicencjonowania, na
wykonywanie następujących czynności przez okres obowiązywania praw autorskich
do Utworu Oryginalnego:

-   korzystanie z Utworu we wszelkich okolicznościach i dla wszelkich celów,

-   zwielokrotnianie Utworu,

-   modyfikacja Utworu Oryginalnego oraz opracowywanie Utworów Zależnych
    na podstawie Utworu,

-   publiczne przekazywanie, w tym prawo do publicznego udostępniania lub
    prezentacji Utworu lub jego kopii oraz do ewentualnego publicznego
    wykonywania Utworu,

-   rozpowszechnianie Utworu lub jego kopii,

-   wypożyczanie i najem Utworu lub jego kopii,

-   sublicencjonowanie praw do Utworu lub jego kopii.

Powyższe prawa mogą być wykonywane bez względu na nośnik, rodzaj wsparcia i
format, znany obecnie lub opracowany w przyszłości, pod warunkiem zgodności z
przepisami obowiązującego prawa.

W państwach, w których przysługują autorskie prawa osobiste, Licencjodawca zrzeka
się przysługującego mu uprawnienia do wykonywania swoich autorskich praw
osobistych w zakresie dozwolonym obowiązującymi przepisami w celu umożliwienia
skutecznego udzielenia licencji w zakresie autorskich praw majątkowych
wyszczególnionych powyżej.

Licencjodawca niniejszym przyznaje Licencjobiorcy bezpłatne, niewyłączne prawa
do eksploatacji wszelkich patentów posiadanych przez Licencjodawcę w zakresie
niezbędnym dla korzystania z praw do Utworu przyznanych na mocy niniejszej
Licencji.


3. Przekazanie Kodu Źródłowego

Licencjodawca może przekazać Utwór w postaci Kodu Źródłowego lub Kodu
Wykonywalnego. Jeżeli Utwór przekazuje się w postaci Kodu Wykonywalnego,
Licencjodawca przekazuje jednocześnie kopię Kodu Źródłowego Utworu w formie
przeznaczonej do odczytu maszynowego wraz z każdą kopią Utworu, którą
Licencjodawca rozpowszechnia, bądź wskazuje, w adnotacji następującej po
zastrzeżeniu praw autorskich dołączonym do Utworu, repozytorium, w którym łatwo i
bezpłatnie dostępny jest Kod Źródłowy w czasie, w którym Licencjodawca
dystrybuuje lub przekazuje Utwór.


4. Ograniczenia praw autorskich

śadne z postanowień niniejszej Licencji nie zmierza do pozbawienia Licencjobiorcy
korzyści wynikających z wszelkich wyjątków lub ograniczeń uprawnień wyłącznych
właścicieli praw do Utworu Oryginalnego lub Oprogramowania ani z wyczerpania
powyższych uprawnień lub innych stosownych ich ograniczeń.


5. Obowiązki Licencjobiorcy

Przyznanie praw, o których mowa powyżej, podlega pewnym ograniczeniom i
obowiązkom nałożonym na Licencjobiorcę. Do takich obowiązków należą:

Prawo do oznaczenia autorstwa: Licencjobiorca zobowiązuje się pozostawić w
niezmienionej formie wszelkie zastrzeżenia o prawach autorskich, patentach lub
znakach towarowych oraz wszelkie adnotacje dotyczące Licencji i wyłączenia
gwarancji. Licencjobiorca zobowiązany jest dołączać kopię takich zastrzeżeń i
adnotacji oraz kopię Licencji do każdej kopii Utworu przez niego dystrybuowanej lub
przekazywanej. Licencjobiorca musi zapewnić, aby wszelkie Utwory Zależne
opatrzone zostały w widocznym miejscu zastrzeżeniami informującymi, że Utwór
uległ modyfikacji, wraz z datą takiej modyfikacji.

Klauzula zakazu wprowadzania zmian i ograniczeń do Licencji („Copyleft”):
Jeżeli Licencjobiorca dystrybuuje lub przekazuje kopie Utworów Oryginalnych lub
Utworów Zależnych opracowanych na podstawie Utworu Oryginalnego, taka
Dystrybucja lub Przekazanie odbywa się na warunkach niniejszej Licencji lub
późniejszej wersji niniejszej Licencji, chyba że Utwór Oryginalny wyraźnie
dystrybuuje się jedynie na mocy niniejszej wersji Licencji. Licencjobiorca (stający się
wówczas Licencjodawcą) nie może oferować ani nakładać na Utwór ani na Utwór
Zależny żadnych dodatkowych postanowień ani warunków zmieniających bądź
ograniczających warunki Licencji.

Klauzula zgodności: Jeżeli Licencjobiorca dystrybuuje lub przekazuje Utwory
Zależne lub ich kopie opracowane na podstawie Utworu Oryginalnego i innego
utworu licencjonowanego na mocy Zgodnej Licencji, taka Dystrybucja lub
Przekazanie może się odbyć na warunkach takiej Zgodnej Licencji. Na potrzeby tej
klauzuli pojęcie „Zgodnej Licencji” obejmuje licencje wyszczególnione w załączniku
do niniejszej Licencji. Jeżeli obowiązki Licencjobiorcy wynikające ze Zgodnej
Licencji są sprzeczne z jego obowiązkami wynikającymi z niniejszej Licencji,
obowiązki określone w Zgodnej Licencji mają charakter nadrzędny.

Dostarczenie Kodu Źródłowego: Dystrybuując lub przekazując kopie Utworu,
Licencjobiorca zobowiązuje się dostarczać przeznaczoną do odczytu maszynowego
kopię Kodu Źródłowego lub wskazywać repozytorium, w którym taki Kod będzie
łatwo i bezpłatnie dostępny w czasie, w którym Licencjobiorca dystrybuuje lub
przekazuje Utwór.

Ochrona prawna: Niniejsza Licencja nie stanowi upoważnienia do korzystania z
nazw handlowych, znaków towarowych, znaków usługowych ani nazw
Licencjodawcy, z wyjątkiem przypadków uzasadnionego i zwyczajowo przyjętego
opisu pochodzenia Utworu i powielania treści zastrzeżenia o prawach autorskich.


6. Ciąg autorstwa

Pierwotny Licencjodawca gwarantuje, że prawa autorskie do Utworu Oryginalnego
przyznane na mocy niniejszej Licencji stanowią jego własność lub posiada je na mocy
stosownej licencji oraz że jest uprawniony i upoważniony do przyznania Licencji.

Każdy Współautor gwarantuje, że prawa autorskie do modyfikacji, jakie wprowadza
do Utworu, stanowią jego własność lub posiada je na mocy stosownej licencji oraz że
jest uprawniony i upoważniony do udzielenia Licencji.

Zawsze gdy Licencjobiorca akceptuje Licencję, pierwotny Licencjodawca i późniejsi
Współautorzy udzielają Licencjobiorcy stosownej licencji w zakresie ich wkładu w
Utwór na warunkach niniejszej Licencji.


7. Wyłączenie gwarancji

Utwór ma charakter utworu nieukończonego, wciąż usprawnianego przez wielu
współautorów. Nie stanowi on utworu gotowego i dlatego może posiadać wady lub
błędy właściwe dla tej formy tworzenia oprogramowania.

Z powyższych względów Utwór przekazuje się na mocy Licencji w postaci, w jakiej
jest udostępniany i bez jakichkolwiek gwarancji dotyczących Utworu, w tym między
innymi bez gwarancji przydatności handlowej, gwarancji przydatności do
określonego celu, gwarancji braku wad lub błędów, gwarancji dokładności, gwarancji
braku naruszenia praw własności intelektualnej innych niż prawa autorskie, o których
mowa w pkt 6 niniejszej Licencji.

Niniejsze wyłączenie gwarancji stanowi istotny element Licencji oraz warunek
przyznania wszelkich praw do Utworu.


8. Wyłączenie odpowiedzialności

Z zastrzeżeniem przypadków umyślnych działań na szkodę lub szkód wyrządzonych
bezpośrednio osobom fizycznym, Licencjodawca w żadnym wypadku nie ponosi
odpowiedzialności za bezpośrednie lub pośrednie, majątkowe lub osobiste szkody
dowolnego rodzaju wynikające z Licencji lub eksploatacji Utworu, w tym między
innymi nie ponosi odpowiedzialności za szkody związane z utratą wartości firmy,
przerwami w produkcji, awarią bądź zakłóceniami pracy komputera, utratą danych ani
za wszelkie inne szkody gospodarcze, nawet jeżeli Licencjodawca został
poinformowany o możliwości ich wystąpienia. Jednakże Licencjodawca ponosi
odpowiedzialność zgodnie z ustawowymi przepisami regulującymi kwestie
odpowiedzialności za produkt w zakresie, w jakim takie przepisy znajdują
zastosowanie wobec Utworu.


9. Dodatkowe zobowiązania

Podczas dystrybucji Utworu Oryginalnego lub Utworów Zależnych Licencjobiorca
może dokonywać dodatkowych uzgodnień w zakresie oferowania i pobierania opłat z
tytułu wsparcia, gwarancji, odszkodowania bądź innych zobowiązań w zakresie
odpowiedzialności lub usług zgodnych z niniejszą Licencją. Jednakże przyjmując
takie zobowiązania, Licencjobiorca może występować jedynie we własnym imieniu i
na własną odpowiedzialność, a nie w imieniu pierwotnego Licencjodawcy ani
żadnego innego Współautora, oraz tylko pod warunkiem, że Licencjobiorca
zobowiąże się względem każdego Współautora do wypłacenia mu odszkodowania,
jego obrony i zwolnienia go z odpowiedzialności, jeśli w związku z faktem, że
Licencjobiorca poczynił dodatkowe zobowiązania lub gwarancje, wobec takiego
Współautora wysuwane będą roszczenia lub powstaną zobowiązania dotyczące
odpowiedzialności.


10. Przyjęcie Licencji

Postanowienia niniejszej Licencji podlegają przyjęciu poprzez kliknięcie ikony
„Zgadzam się” umieszczonej na dole okna prezentującego pełną treść niniejszej
Licencji lub poprzez potwierdzenie swej zgody w jakikolwiek inny podobny sposób
zgodny z właściwymi przepisami prawa. Kliknięcie takiej ikony jest równoznacznie z
wyraźnym i nieodwołalnym przyjęciem niniejszej Licencji oraz wszelkich jej
warunków.

Analogicznie, równoważne z nieodwołalnym przyjęciem przez Licencjobiorcę
niniejszej Licencji i wszelkich jej warunków jest także wykonanie jakiegokolwiek
prawa przyznanego Licencjobiorcy na mocy pkt 2 niniejszej Licencji, takiego jak
prawo do korzystania z Utworu, prawo do opracowania przez Licencjobiorcę Utworu
Zależnego bądź prawo do Dystrybucji lub Przekazania przez Licencjobiorcę Utworu
lub jego kopii.


11. Informacja publiczna

W przypadku Dystrybucji lub Przekazania przez Licencjobiorcę Utworu drogą
komunikacji elektronicznej (na przykład poprzez oferowanie Utworu do pobrania z
lokalizacji zdalnej), kanał dystrybucji lub nośnik (na przykład witryna internetowa)
musi przynajmniej zapewniać do wglądu informacje wymagane przepisami
obowiązującego prawa dotyczące Licencjodawcy, Licencji oraz sposobu, w jaki
Licencja może zostać udostępniona, przyjęta, przechowywana i zwielokrotniana przez
Licencjobiorcę.


12. Wygaśnięcie Licencji

Licencja i prawa przyznane na jej mocy wygasają automatycznie z chwilą naruszenia
przez Licencjobiorcę warunków Licencji.

Takie wygaśnięcie nie skutkuje jednak wygaśnięciem licencji żadnej z osób, które
otrzymały Utwór od Licencjobiorcy na mocy Licencji, pod warunkiem że takie osoby
w pełni przestrzegają postanowień Licencji.


13. Postanowienia różne

Bez uszczerbku dla postanowień pkt 9, Licencja stanowi całość porozumienia między
Stronami w przedmiocie Utworu licencjonowanego na jej mocy.

Jeżeli jakiekolwiek postanowienie Licencji okaże się nieważne lub niewykonalne na
gruncie obowiązującego prawa, pozostanie to bez wpływu na ważność lub
wykonalność Licencji jako całości. Takie postanowienie będzie interpretowane lub
zmienione w taki sposób, by zapewnić jego ważność i wykonalność.

Komisja Europejska może publikować inne wersje językowe lub nowe wersje
niniejszej Licencji, jeżeli jest to pożądane i uzasadnione, bez zawężania zakresu praw
przyznanych na mocy Licencji. Nowe wersje Licencji będą publikowane wraz z
towarzyszącym im niepowtarzalnym numerem wersji.

Wszystkie zatwierdzone przez Komisję Europejską wersje językowe niniejszej
Licencji mają taką samą wartość. Strony korzystają z dowolnej wersji językowej.


14. Jurysdykcja

Wszelkie spory sądowe związane z interpretacją niniejszej Licencji, wynikłe między
Komisją Europejską jako Licencjodawcą a dowolnym Licencjobiorcą, podlegają
jurysdykcji Trybunału Sprawiedliwości Wspólnot Europejskich, zgodnie z
postanowieniami art. 238 Traktatu ustanawiającego Wspólnotę Europejską.

Wszelkie spory sądowe związane z interpretacją niniejszej Licencji, wynikłe między
Stronami innymi niż Komisja Europejska, podlegają wyłącznej jurysdykcji sądu
właściwego dla miejsca zamieszkania Licencjodawcy bądź jego podstawowego
miejsca prowadzenia działalności gospodarczej.


15. Prawo właściwe

Niniejsza Licencja podlega przepisom prawa państwa członkowskiego Unii
Europejskiej, w którym zamieszkuje lub posiada swą siedzibę Licencjodawca.
Niniejsza Licencja podlega przepisom prawa belgijskiego, jeżeli:

-   spór sądowy wyniknie między Komisją Europejską jako Licencjodawcą a
    dowolnym Licencjobiorcą;

-   Licencjodawca, inny niż Komisja Europejska, nie posiada miejsca
    zamieszkania ani siedziby w żadnym z państw członkowskich Unii
    Europejskiej.


===


Załącznik

„Zgodne Licencje” w rozumieniu pkt 5 EUPL obejmują następujące licencje:

- GNU General Public License (GNU GPL) v. 2
- Open Software License (OSL) v. 2.1, v. 3.0
- Common Public License v. 1.0
- Eclipse Public License v. 1.0
- Cecill v. 2.0

